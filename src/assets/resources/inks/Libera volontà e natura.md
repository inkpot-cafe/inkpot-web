>«Mary è relegata in una stanza in bianco e nero, è istruita attraverso libri in bianco e nero e lezioni trasmesse da una televisione in bianco e nero. In questo modo impara tutto quello che c'è da sapere circa la natura fisica del mondo. Conosce tutti i fatti fisici sul nostro conto e sul nostro ambiente. In un senso lato di "fisico" che include tutto in una fisica, in una chimica, e in una neurofisiologia _complete_, e tutto quello che vi è da conoscere circa i fatti relazionali e causali che conseguono da tutto questo, inclusi naturalmente i ruoli funzionali. Se il fisicalismo fosse vero, allora ella conoscerebbe tutto quello che c'è da conoscere. Supporre altrimenti, infatti, è supporre che c'è da conoscere di più dei fatti fisici, e questo è quanto il fisicalismo nega. [...] Sembra, tuttavia, che Mary non conosca tutto il conoscibile. Quando è liberata dalla stanza in bianco e nero, o le è fornita una televisione a colori, imparerà cosa si prova a vedere, per esempio, un oggetto rosso.».

[Franck Jackson, _La teoria dell'identità. Alle origini della filosofia della mente_, Le Monnier, Firenze, 2005]

Consideriamo per un attimo i colori dello spettro visibile.

| Colore    | Frequenza   | Lunghezza d'onda |
| --------- | ----------- | ---------------- |
| Verde     | 526-606 THz | 495–570 nm       |
| Giallo    | 508-526 THz | 570–590 nm       |
| Arancione | 484-508 THz | 590–620 nm       |
| Rosso     | 400-484 THz | 620–750 nm       |

La pretesa del fisicalista è questa: osservando questi dati ci troviamo di fronte a una descrizione oggettiva della realtà, quella che riguarda lo spettro dei colori visibili. Conoscendo questi dati e un'altra infinità di descrizioni fisiche relative allo spettro dei colori la nostra Mary sarebbe in grado di sapere come appare un prato verde, un pomodoro rosso o un cielo azzurro. Potremmo dunque immaginare che Mary possa formarsi, a partire da questi dati, una rappresentazione del verde, del rosso, del giallo e di tutti gli altri colori. Una volta uscita dalla stanza sarebbe in grado di indicarci, senza strumenti alla mano, qual è il rosso, qual è il giallo e qual è il blu, poiché tutte queste _qualità_ le ha apprese nel momento stesso in cui le ha descritte in termini fisici, ovvero oggettivi.
Vi convince? A me per niente.
Il punto qualificante è che, in quanto uomini di scienza, possiamo spingere i nostri modelli teorici fino ai confini dell'universo conosciuto, implementarli fino a comprendere in una sola formula tutto lo scibile, ma nel farlo non ci saremmo allontanati di un passo da noi stessi. Sapremmo si descrivere tutto, ma in un modo tale da non poter nemmeno lontanamente immaginare come una cosa ci appare, e anche solo un cartolina sbiadita ci informerebbe di più sul mondo in cui viviamo di quanto non possa fare l'intera enciclopedia del sapere scritta in caratteri matematici.
Molto probabilmente l'esperienza di Mary non convincerebbe nemmeno il più agguerrito dei fiscalisti, il quale risponderebbe: sapere come il mondo ci appare non è utile a fini predittivi. Ciò che a un fisicalista interessa è conoscere, in maniera determinata e univoca, cosa accade nell'istante B dato uno stato di cose A. Infatti, nella storia della scienza la natura si configura come un campo di battaglia per la conquista di aree deterministiche. Ciò a cui la scienza mira è il controllo predittivo e sistematico sul reale, eppure ci sono intere regioni ontologiche che non si lasciano quantificare o descrivere in termini matematici, e credere che ciò indichi il fatto che non sono altrettanto reali quanto lo sono i modelli teorici, è pura superstizione. Una di queste regioni è quella composta da un'intera collezione di fatti che descriviamo come atti volontari o liberi.

Nella cultura occidentale, tra le questioni filosofiche fondamentali, quella conosciuta col nome di libero arbitrio è in assoluto tra le più longeve. Le ragioni sono molteplici. In primo luogo, il problema di concepire se e come, in quanto esseri viventi, siamo davvero liberi di agire nel mondo, si staglia su un crinale tripartito tra ontologia, epistemologia ed etica. Inoltre, come ha correttamente fatto notare Kant, qualsiasi istanza di natura metafisica sembra essere connaturata alla ragione umana. Anche rinunciando all'utilizzo del concetto settecentesco di ragione, che mal si adatta al modus operandi della metafisica e soprattutto della scienza contemporanea, resta comunque intatta l'esigenza del _soggetto_ di assumere un punto di vista unitario sul mondo. È dunque un'istanza primaria della ragione umana quella di concepire una tesi ontologica sul mondo, che viene dunque concepito come totalità di fatti.
Il filosofo tedesco sa benissimo che, per il fatto di non poter mai avere esperienza del mondo come totalità, una cosmologia razionale sarebbe a tutti gli effetti impossibile. Infatti, non bisogna commettere l'errore di credere che il mondo come totalità sia un oggetto, una cosa. Non dobbiamo pensare ad esso come un contenitore, una cosa in sé all'interno della quale si dispiegano gli eventi passati, presenti e futuri in successione temporale. Il mondo come totalità è semplicemente un'idea regolativa. Nulla di più. Ma neanche nulla di meno. Se infatti da un lato non potremo mai avere esperienza di ciò che il mondo come totalità è, dall'altro non possiamo rinunciare a formulare delle idee su come è il mondo in sé, e lo facciamo, secondo Kant, in maniera del tutto simmetrica alle funzioni logiche dell'intelletto nel giudizio. Procedere per semplici concetti porta però alla formulazione di coppie antinomiche di idee che possono essere o entrambe vere, o entrambe false, ma in nessun caso verificabili. Di fatti, non si avrà mai la possibilità di confrontare ciò che noi possiamo sapere del mondo con ciò che il mondo è in sé, specialmente se assumiamo il punto di vista dell'unità di tutti i fenomeni. L'universo, il cosmo, non sarà mai oggetto d'esperienza possibile, un pò perché né facciamo parte, ma anche perché se potessimo arrivare al confine di ciò che chiamiamo totalità, una volta stabilito che tutto accade entro quei limiti, dovremmo ancora una volta chiederci cosa c'è oltre, gettando lontano lo sguardo assisi, con le gambe ciondolanti nel vuoto.
Entriamo nel cuore della questione. La terza antinomia della ragione sostiene una tesi e un'antitesi. Nella tesi si afferma che «vi sono nel mondo delle _cause_ mediante _libertà_», nell'antitesi si afferma invece l'idea opposta, «non vi è alcuna libertà, bensì tutto è _natura_».

Il fisicalismo sostiene la seconda tesi: esiste una sola sostanza, quella descritta dalle leggi fisiche. Questa sostanza viene identificata dalla fisica con la _materia-energia_. Inoltre, presupposto del fisicalismo, è che viviamo in un universo deterministico. Questo, stando alla formulazione classica di Laplace, indica che

>"Tutti gli avvenimenti, anche quelli che per la loro piccolezza non sembrano essere dominati dalle grandi leggi della natura, ne sono una conseguenza così necessaria come le rivoluzioni del Sole. Nell'ignoranza dei legami che li uniscono all'intero sistema dell'universo, li si fa dipendere da cause finali o dal caso. Ma queste cause immaginarie sono state successivamente arretrate fino ai limiti delle nostre conoscenze, e svaniscono del tutto davanti alla sana filosofia, che non vede in esse se non l'espressione dell'ignoranza in cui siamo circa le vere cause. Un'intelligenza che per un dato istante conoscesse tutte le forze da cui la natura è animata e la situazione rispettiva degli esseri che la compongono, se fosse così vasta da sottoporre questi dati all'analisi, abbraccerebbe in un'unica e medesima formula i movimenti dei più grandi corpi dell'universo e quelli del più lieve atomo: nulla sarebbe incerto per essa, e l'avvenire, come il passato, sarebbe presente ai suoi occhi.”

Già in questa formulazione vi sono concetti chiave riguardanti il dibattito tradizionale sul libero arbitrio, come quelli di causa, necessità e natura. Essa introduce inoltre un tema fondamentale, quello delle descrizioni di ordine fisico. Perché, potremmo domandarci, abbiamo dato a questo genere di descrizioni l'onere di dover spiegare tutte le altre? Il fisicalismo parte da una divisione di fondo tra fenomeni di ordine fisico e fenomeni di ordine mentale. Esso non ammette però alcun dualismo. Qualsiasi evento non fisico deve poter essere ridotto a leggi fisiche. D. Davidson definisce questo carattere della causalità fisica nomologico: qualora vi sia un'iterazione causale tra eventi fisici, questa deve poter essere spiegata mediante leggi deterministiche.
Accantoniamo per un attimo questo problema, sul quale ritorneremo, e partiamo dal principio.

Cosa intendiamo quando parliamo di libertà di agire? Non possiamo in alcun caso stabilire il grado di libertà di un'azione senza aver prima stabilito in che termini si può dire di qualcosa che accade nel mondo. Il dubbio sulla capacità o meno di agire liberamente e compiere atti volontari che abbiano un potere causale proprio, ovvero che siano capaci di produrre stati di cose _voluti_, che siano espressione dei tratti specifici dell'agente e siano resi possibili da un corredo di causazioni mentali e non meramente fisiche, richiede di far preliminarmente luce su questioni di ordine ontologico.
Infatti, quando parliamo di atti volontari, ci stiamo riferendo a una specifica rubrica di eventi, quella costituita da cause _mentali_ (e non fisiche) capaci di produrre effetti _reali_ (fisici o mentali), di fare accadere cose nel mondo. Il problema è complesso ma lo si può a questo punto impostare come segue: come può un evento mentale, ideale, produrre effetti reali? Questo potrebbe essere un buon punto di partenza per analizzare la questione, anche se impostandola in questi termini ci stiamo muovendo all'interno di un paradigma obiettivistico che da per scontate due cose. In primo luogo che tutto ciò che esiste deve avere una ragion d'essere e che questa vada individuata nella serie causale degli eventi che precedono temporalmente quella cosa. In secondo luogo, che viviamo in un universo deterministico nel quale esiste una sola sostanza, quella fisica, che coincide con ciò che la scienza chiama, senza mai definirla, materia-energia. Pertanto, tutto ciò che accade ha cause fisiche (riduzionismo) ed è possibile stabilire una correlazione univoca tra la causa e la conseguenza in termini di contiguità e successione temporale.
Sembrerebbe che il libro della natura sia stato scritto dagli uomini di scienza e che ci racconti una storia fatta di personaggi reali e personaggi fittizi. I primi sono gli eventi fisici, i secondi gli eventi mentali. Solo gli eventi fisici hanno un potere causale proprio, mentre gli eventi mentali hanno esclusivamente le funzioni ereditate dai propri realizzatori fisici. Questa è la tesi di Jaegwon Kim. Immaginiamo di compiere un gesto ordinario, come quello di allungare la mano per afferrare qualcosa. Abbiamo un evento mentale M al quale segue un evento fisico F. Diciamo: voglio quella penna e la afferro. Dalla volontà di usare quella penna allo spostamento fisico della penna nello spazio. Kim introduce però a questo punto due principi fondamentali, che costituiscono di fatto le colonne portanti del monismo fisicalista: il principio di _chiusura causale del mondo fisico_ e il principio di _eredità causale_. Il primo principio impone che, ogni qualvolta si verifichi un evento fisico, deve essersi verificata una causa fisica. Il secondo implica invece che le funzioni degli stati mentali non possono avere un potere causale superiore o diverso da quello ereditato dai propri realizzatori fisici. Di conseguenza dobbiamo ammettere una sorta di sopravvenienza del mentale sul fisico, ma, diversamente da ciò che sostiene Donald Davidson, la sfera del mentale deve poter essere ridotta a spiegazioni di ordine fisico. Gli atti volontari si manifestano dunque come mediatori non causali all'interno di un rapporto causale tra eventi fisici. Non hanno alcun potere causale proprio, ma solo quello ereditato dagli eventi fisici che necessariamente li precedono determinandone la funzione.
In senso stretto, qualsiasi evento mentale non è altro che un epifenomeno, come il fischio di un treno in movimento. Ma cosa muove realmente il treno? La risposta, in questo caso, è semplice e incontrovertibilmente vera: delle cause fisiche. Ma quando abbiamo a che fare con organismi viventi ci troviamo di fronte a qualcosa di infinitamente più complesso di un meccanismo ben oliato. La stessa complessità funzionale la si può osservare nell'interazione tra due molecole. Allora, posto che gli eventi mentali siano delle mere illusioni, che ruolo assumono queste illusioni nella nostra ontologia? E se non fossero illusioni ma avessero un potere causale proprio? In un caso o nell'altro la sfera degli eventi di ordine mentale deve trovare posto nell'ontologia.

Appare chiaro che per rispondere alla domanda che ci siamo posti dobbiamo in prima istanza chiederci cos'è «Reale».
Per il pensiero comune questa domanda non ha alcun senso. Esso ritiene ovvio che sia reale ciò che ci è dato immediatamente, ossia che siamo legittimati a chiamare reale la materia presente nel dato. Ciò significa che anche qualora arrivassimo a mettere in dubbio il dato nella sua interezza, fino a negare la possibilità di determinare la necessità della sua esistenza a partire dall'immediatezza della percezione, tuttavia qualcosa rimarrebbe intuitivamente intatto senza lasciarsi piegare dal dubbio. Questo qualcosa è il _semplice della sensazione_, ovvero, all'interno della cornice fisicalista, la materia. Se questa, come ammette Herbart nei _Punti principali della metafisica_, costituisse tutto il dato, allora le forme, ovvero l'insieme delle relazioni che fanno si che ogni oggetto sia proprio quell'oggetto e non un altro, dovrebbero essere necessariamente aggiunte in qualche modo col pensiero. Infatti, se è vero che tutto è materia e tuttavia, come è evidente, le forme sono presenti ovunque, allora in qualche modo queste dovrebbero essere qualcosa di reale "_oltre_" ma non oltre il dato. Dicendo che la componente formale costitutiva del dato esiste _oltre_ di esso, non intendo né sostanzializzare né ipostatizzare la sfera ideale, poiché a seconda dei casi si cadrebbe in una forma di realismo ingenuo, come quello di Ferraris, o di sterile idealismo come non solo quello di Berkeley e Cartesio, ma anche quello classico di Fichte. Herbart ammette che la forma non è né _nella_ né _fuori_ della materia, ma tuttavia è sempre co-esperita con essa perché costitutiva del dato o, meglio, dell'esperienza. Se le cose stanno così dobbiamo allora ammettere una certa forma di idealità trascendentale e, assieme ad essa, anche una certa forma di trascendenza del dato rispetto alla sfera ideale. È infatti innegabile che qualcosa _fuori di noi_ permanga indipendentemente dal fatto che qualcosa _per noi_ permanga. Al di la di ciò che accade per noi, resta pur sempre fermo il _fatto che_ laddove qualcosa accade per noi, qualcosa accade in sé. Ciò che noi determiniamo non è il cosa, ma la forma del cosa.
C'è però un ulteriore problema, che può essere esposto attraverso l'esperimento mentale dell'albero nella foresta. Immaginiamo che un albero cada in una foresta e che nessuno stia assistendo a quell'evento.  In assenza di una relazione di co-presenza tra oggetto e soggetto, ciò che accade in quell'istante in quel punto dell'universo non ha letteralmente confini definiti. Non ha un prima, non ha un dopo e non ha una forma specifica. È un semplice non-nulla. In assenza di un soggetto che per esigenze di ordine descrittivo debba circoscrivere l'evento entro limiti precisi, selezionando alcune caratteristiche e tralasciando tutto il resto, ciò che accade in quel momento, in quel punto, è un _nescio quid_, un non so cosa.

Altro errore commesso dal senso comune è quello di credere che mentre le cosiddette qualità primarie, ovvero quelle quantificabili, appartengano alla cosa in sé, le qualità secondarie, colori, profumi ecc. ecc., appartengano invece al fenomeno, ovvero alla cosa come noi ce la rappresentiamo. La divisione tra qualità primarie e qualità secondarie è del tutto fittizia. Ciò che la scienza fa, per esigenze di ordine metodologico, è di operare una quantificazione delle qualità. Tutto ciò che è quantificabile viene considerato oggettivo poiché pertiene alla cosa in maniera necessaria. Il resto, ovvero tutto ciò che non è quantificabile, ossia ciò a cui non è possibile applicare un'unità di misura, è un costrutto. Questa operazione metodologica appartiene a una particolare visione del mondo, quella fisicalista.

Apparentemente questa analisi può sembrare un semplice esercizio muscolare teso a mettere ordine nel reale, e in effetti lo è, ma è necessario comprendere che l'interpretazione dei fatti e il modo in cui siamo in grado di rendere conto dell'esperienza è essenzialmente legato alla nostra visione del mondo. La necessità di impostare il problema in questi termini appare evidente se ci si interroga sulla nozione di causalità.
Ho precedentemente affermato che ciò che noi chiamiamo atto volontario non è altro che un evento mentale capace di produrre effetti reali. Possiamo dunque ammettere che tra l'atto mentale M e l'effetto (fisico) F ci sia un rapporto causale? Se si dobbiamo intenderci bene su cosa sia una causa.
Immaginate un bambino in mezzo ai propri giochi. Immaginate che abbia giocato a lungo con una palla rossa per poi essersi stufato, passando ad altro. Credete davvero di potervi mettere a giocare con la palla rossa per il semplice fatto che lui non ci stia più giocando? Benché in quel momento la palla gli sia del tutto indifferente, non appena la afferrerete per giocarci il bambino tornerà a desiderarla. Se qualcuno di voi ha più di un figlio o ha avuto modo di osservare come i bambini si comportano in gruppo sa bene cosa intendo. Se avete due figli e tre palle la situazione non migliora; quasi sicuramente scoppierà una guerra per contendersi un'unica palla, benché ve ne siano in abbondanza per tutti. Non solo i due bambini vogliono una propria palla, ma vogliono la stessa identica palla, perché, proprio per il fatto che l'altro la desidera, quella palla è diversa dalle altre, è speciale. Il desiderio mimetico è il primo atto di un gioco al massacro e, più precisamente, di un gioco a somma zero.

Ciò di cui parlerò in questo articolo è qualcosa di talmente evidente e concreto da venir da subito accettato come ovvio o etichettato come banale e pertanto ignorato con una certa superficialità.

Quando nel 1961 René Girard - che allora lavorava come professore ordinario di Letteratura presso la Johns Hopkins University di Baltimora - pubblicò _Menzogna romantica e verità romanzesca_, non aveva minimamente idea dell'eco che la sua analisi del romanzo (una tra le tante) avrebbe avuto sul pensiero successivo, specialmente in riferimento ai problemi di carattere antropologico, sociologico e morale. È passato più di mezzo secolo dalla geniale intuizione di quel testo e stupefacenti sono stati gli sviluppi che il filosofo è riuscito a dare a quella grande teoria antropologica che cade sotto il nome di "desiderio mimetico" o "desiderio triangolare". Questa teoria, sviluppata sulle spalle dei grandi romanzieri moderni (ma non solo) è più di una semplice analisi del romanzo, è una vera e propria teoria etica fondamentale attorno alla quale verte il comportamento umano.
L'evidente semplicità con la quale la teoria girardiana nasce e si sviluppa ha qualcosa di tragico e allarmante. Una volta compresa la dinamica del desiderio mimetico è inevitabile chiedersi come sia possibile che un meccanismo così evidente e semplice da spiegare non sia saltato alla vista. Siamo stati capaci di spingerci all'esplorazione del cosmo, abbiamo snocciolato la materia nei suoi elementi fondamentali (o quasi) ma non sappiamo rendere conto delle cose più semplici, di un filo d'erba, del perché un bambino tira fuori la lingua e, come in questo caso, dell'imitazione. Sono proprio il desiderio e l'imitazione le colonne portanti della teoria girardiana.
Il pensiero liberale ci ha spinto a credere che l'individuo goda, nella propria sfera privata, di un’autonomia perfetta. Si crede che non esista nulla di più intimamente unico e irriducibile dei nostri desideri privati. Il desiderio è, per il senso comune, qualcosa che scaturisce da una fonte interiore, una causa incausata. L'esigenza liberale di affermare sul piano puramente teorico l'autonomia soggettiva di un individuo si sviluppa in buona parte attorno alla logica del desiderio, ma, pur tuttavia, deriva più dalla necessità di proteggere i diritti fondamentali dell'individuo dall'ingerenza della sfera pubblica che non dal bisogno di dimostrare che effettivamente il soggetto goda di una reale libertà e autonomia individuale. Come appare chiaro il terreno concettuale che fa da sfondo a questo dibattito, benché Girard non se ne occupi affatto, è quello del rapporto tra determinismo (indeterminismo) e libero arbitrio (sarebbe meglio parlare di libertà ontologica).

Al centro della teoria mimetica di Girard c'è dunque il concetto di desiderio. Prima di spiegare in cosa consiste la teoria del desiderio mimetico intendo fare una premessa: Girard o lo si ama, o lo si odia. Appena si comprende ciò che esso dice a proposito del desiderio abbiamo una sorta di reazione spontanea verso la sua teoria, che se da un lato ci umilia dall'altro ci affascina.
Io, personalmente, non sono girardiano in senso pieno, ma penso che il suo pensiero sia colmo di spunti e riflessioni che non possono essere trascurate se ci si domanda quale sia l'origine del comportamento, quali i suoi moventi e, qualora ve ne siano, le sue finalità.
Inoltre, il problema diventa ancor più affascinante e immensamente complesso qualora ci si sposta dal piano ontogenetico (l'emergenza dell'individualità dal momento del concepimento - qual è la linea che separa l'assenza della vita dalla sua presenza? - alla morte) a quello filogenetico (ominazione ed emergenza delle forme umane - e non umane - dal punto di vista evoluzionistico). 

### Cosa afferma dunque Girard a proposito del desiderio?

L'autore di _Menzogna romantica e verità romanzesca_ sostiene che non desideriamo mai nulla in maniera lineare e diretta, ma sempre attraverso la mediazione di un modello che non necessariamente abbiamo liberamente scelto. Ma cosa desideriamo realmente? Girard afferma che non desideriamo mai possedere l'oggetto, quanto piuttosto diventare come il modello. Crediamo che possedendo ciò che esso possiede potremo essere come lui. Ciò a cui miriamo è essere identici al nostro modello. C'è dunque in questo meccanismo un eterodeterminazione. La fonte del nostro desiderio non è interna, ma esterna. Ciò che imitiamo è più precisamente il desiderio dell'altro. Tuttavia non è affatto necessario che colui che prendiamo come modello del nostro desiderio desideri realmente ciò che possiede, o meglio, non è affatto necessario che esso attribuisca a ciò che possiede un valore reale, ma è sufficiente credere che quella cosa abbia per lui qualche valore affinché essa diventi oggetto del nostro desiderio.
Fino a che la mediazione col nostro modello è esterna, ovvero il soggetto preso a modello è sufficientemente lontano nello spazio o nel tempo da non poter entrare in conflitto con lui, l'imitazione dell'altro resta sostanzialmente pacifica. Altrettanto pacifica è la situazione in cui i beni possono essere condivisi. Quando invece il modello è interno alle nostre giornate è molto probabile che prima o poi si arrivi a desiderare qualcosa che non può essere condiviso e c'è il rischio che il desiderio sfoci in un conflitto. Se scoppia un conflitto per il primato la mediazione si avvia verso una crisi di indifferenziazione, che porta necessariamente alla creazione di un doppio. Più il conflitto si radicalizza più le differenze si assottigliano e il rapporto tende a diventare simmetrico; il modello diventa a sua volta l'imitatore, e l'imitatore l'imitato, fino a che i moventi iniziali che hanno scatenato il conflitto vengono dimenticati o addirittura persi. Non è affatto necessario che vi sia un pretesto che alimenti il conflitto per perpetrare questo conflitto all'infinito.
Visto dall'esterno un conflitto mimetico si presenta come una contesa tra due soggetti, ognuno dei quali avanza ragioni sufficienti a dimostrare di vantare un privilegio sull'oggetto della contesa che l'altro non possiede, tenendo a mente che a questo punto del conflitto l'oggetto del desiderio comune non è altro che un pretesto. Il vero fine è vedere l'altro sprofondare. Siamo all'essenza di quel gioco a somma zero che si presenta come crisi indifferenziata.
Quando a venir chiamato in causa è il nostro orgoglio (il nostro bisogno di riconoscimento), e una volta che ciò su cui pensavamo di avere un diritto acquisito (che anche gli altri hanno) ci viene tolto, non desideriamo tanto un risarcimento per la violenza subita, quanto piuttosto veder affondare l'altro. La violenza, nelle crisi mimetiche, è molto più appagante del risarcimento e molte volte diventa esso stesso il fine del conflitto. Il problema è che, una volta che il conflitto si radicalizza, entrambi i soggetti si trovano esattamente nella stessa posizione, sono identici in tutto e per tutto e legati l'uno all'altro da un "doppio vincolo".

### Che bella menzogna

Fortunatamente (o sfortunatamente) abbiamo sviluppato la capacità di salvare capre e cavoli, ovvero sia la necessità di imitare (alla quale non possiamo in alcun modo sottrarci) sia il desiderio di sentirci unici (al quale non sappiamo narcisisticamente rinunciare): siamo tutti degli ottimi romanzieri. Lo facciamo in continuazione e quanto più siamo bravi a romanzare le nostre vite tanto più questa menzogna risulterà efficace a convincere noi stessi e gli altri di possedere qualcosa di realmente unico. Ora, come si spiega questa narcisistica onnipotenza, questo innato talento narrativo che riguarda tutti noi?
Nel momento in cui ci si accorge di essere identico all'altro in tutto e per tutto nasce la voglia sfrenata di distinguersi. È qui che interviene la _menzogna romantica_: una menzogna fondata su ciò che Freud chiama il "narcisismo delle piccole differenze". Non abbiamo nessun elemento reale che ci permetta di vantare un privilegio di qualsiasi tipo rispetto a un altro, sia che si tratti di lavoro, di amore per la stessa persona, di un premio nobel e così via. A questo punto non possiamo che far leva sulle sole cose che ci restano: le piccole differenze, come ad esempio il colore della pelle, l'età, il sesso, il numero di scarpe, l'amore per gli animali, l'addome scolpito, qualsiasi cosa, anche la più stupida. Ne parliamo così a lungo e con così tanta insistenza da farla diventare una cosa in cui realmente crediamo. La innalziamo a baluardo della nostra unicità, pretendendo che in base a quelle differenze fittizie ci venga riconosciuto un privilegio reale, smentito però preliminarmente dal conflitto in corso. Si, perché se non desiderassimo tutti le stesse cose, se non riconoscessimo ad esempio allo straniero gli stessi nostri diritti e le stesse nostre capacità, non avremmo alcun bisogno di temere che lui possa sostituirci in tutto, fregarci il lavoro, la donna, la casa ecc. ecc. Solo se c'è identità c'è conflitto. Ma se non accettiamo l'identità, pur riconoscendone l'esistenza, occorre _creare _(inventarci) delle differenze. La paura del diverso è la paura dell'identico. Sappiamo benissimo che l'altro è identico a noi in tutto e per tutto, se non addirittura meglio di noi, ed è per questo che abbiamo paura, è per questo che ci inventiamo delle differenze che ci rendono privilegiati rispetto a loro.

Come risulta chiaro questo meccanismo sta alla base, ad esempio, dell'economia. È facile capire come il mercato sfrutti il desiderio mimetico per autoalimentarsi, dapprima creando _ad hoc_ dei modelli da imitare, poi garantendo a tutti la possibilità di avere l'oggetto desiderato tramite la mediazione di quel modello, prevendendo per tanto il conflitto mimetico (come in quei casi in cui la gente si ammassa di fronte ai negozi per essere la prima ad avere quel modello limitato, arrivando addirittura alla violenza). Questo meccanismo sta alla base inoltre del razzismo, delle discriminazioni di ogni tipo, dei rituali comunitari (tanto nelle civiltà moderne quanto in quelle arcaiche) ed è causa dello sfrenato individualismo contemporaneo, che ci spinge a sentirci sempre meno parte di una massa di persone identiche tra loro, costringendoci a inventare distinzioni apparenti e fittizie per illudere noi stessi di essere unici. Si fa di tutto per affermare se stessi e la propria unicità di fronte agli altri, e lo si fa principalmente romanzando la propria vita. Si crea una bellissima storiella della quale noi stessi siamo i protagonisti, attribuendoci tutte le caratteristiche che si addicono a un protagonista perfetto, quasi sempre eroico, un sopravvissuto. Molto spesso, quando parliamo di noi, lo facciamo con la spocchia di chi innalza se stesso rispetto a una massa indifferenziata di persone, che comunemente indichiamo col nome "la gente". Molto romanticamente affermiamo che "la gente" fa quello che fa perché imita gli altri, tutti, tranne noi. Perché noi non siamo come "la gente", siamo unici, diversi, speciali e meritiamo un posto speciale nel mondo. Il problema è che, così come gli altri sono "la gente" per ognuno di noi, allo stesso modo ognuno di noi è un individuo senza identità propria per gli altri, che applicano su tutti gli altri, me compreso, il medesimo ragionamento.

Qual è la valvola di sfogo di queste crisi mimetiche? Ci sono delle alternative al mimetismo? É possibile sottrarsi a questo meccanismo?

Luca Amato
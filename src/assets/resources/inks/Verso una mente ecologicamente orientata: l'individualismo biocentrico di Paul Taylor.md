Quali sono le ragioni per cui noi esseri umani dovremmo rispettare un entità vivente indipendentemente dalla gabbia estrinseca di valori che gli attribuiamo, dalle caratteristiche specie-specifiche che lo rendono membro della nostra specie piuttosto che di un'altra, dalla sua posizione nel mondo e dai nostri principi soggettivi? Perché dovremmo arrivare a considerare il _rispetto_ come il solo atteggiamento lecito da tenere di fronte a un'entità vivente di un certo tipo?
Per poter legittimare un atteggiamento di autentico rispetto che sappia abbracciare l'intero mondo naturale occorre innanzitutto rifiutare qualunque visone antropocentrica del mondo naturale, ossia qualunque visione presupponga una certa superiorità dell'uomo rispetto al  _bios_ e pretenda di subordinare le ragioni di un pacifica e rispettosa coesistenza agli interessi umani. Paul W. Taylor, autore di _Respect for Nature_, opera pubblicata nel 1986 e divenuta una pietra di paragone dell'etica ambientale contemporanea, afferma che le ragioni per cui dovremmo rispettare ogni entità vivente indipendentemente dalla specie di appartenenza non devono affatto dipendere dalla realizzazione dei diritti e dei valori umani; le ragioni per cui dovremmo riconoscere in ogni entità vivente (animale e pianta) l'oggetto privilegiato dell'atteggiamento di rispetto, devono essere assiologicamente fondate; occorre restituire a qualsiasi entità vivente un valore e una dignità propri. I doveri che abbiamo verso il mondo naturale devono ruotare attorno a un sistema di valori empiricamente fondato nel mondo della vita o, per meglio dire, nella _consapevolezza della realtà della vita_. Questo sistema di valori deve essere eticamente rilevante, ossia tale da esigere da noi esseri umani l'impegno a vivere secondo principi che sostengono direttamente il rispetto per la natura come atteggiamento morale finale, ossia come atteggiamento che riconosciamo essere universale e il solo lecito da tenere di fronte alle entità viventi.

Con questa affermazione Taylor traccia una netta linea di separazione tra l'etica antropocentrica e l'etica ambientale biocentrica, eliminando qualsiasi tentativo di giustificare i nostri doveri e le nostre responsabilità verso il mondo naturale attraverso la mediazione delle analogie cognitivo comportamentali o la necessità di stabilire un'eguaglianza giuridica tra le specie. Infatti, secondo l'autore statunitense, dobbiamo rispettare tutte le entità viventi, animali e piante, come se ciò fosse un loro diritto, senza tuttavia sostenere che il rispetto appartenga loro come un _diritto_ nello stesso senso in cui lo attribuiamo ai nostri simili.

Un'esempio di etica che può essere considerata antropocentrica, benché miri a riconoscere il rispetto per la natura come un nostro dovere, è l'etica della responsabilità di Hans Jonas. Le ragioni per cui Jonas arriva a stabilire i nostri doveri verso il mondo naturale dipendono interamente dalla necessità di colmare quel vuoto etico che l'imperante razionalismo tecnologico ha creato. Secondo Jonas qualsiasi mutamento nell'agire umano comporta un mutamento nella natura umana, nella sua condizione fondamentale. Poiché l'oggetto dell'etica è appunto lo studio della condotta umana nei confronti della vita, è chiaro che se l'agire umano muta, ridimensionando la propria estensione spazio-temporale, ecco che si rende necessaria un'etica che sappia abbracciare quella nuova dimensione dell'agire. Poteremmo dire, anche se per molti pensatori non è così, che il fine dell'etica è invece quello di stabilire in base a quali principi dobbiamo agire. Per Jonas il principio in base al quale agire è quello della responsabilità verso le generazioni future, che si trovano nell'impossibilità, se non attraverso di noi, di avanzare e proteggere nel presente la legittima pretesa di esistere in maniera autentica. Esso contrappone alla vocazione al progresso della tecnica (che rifiuta qualsiasi responsabilità verso le conseguenze del proprio agire) il dovere che un'umanità ci sia. All'etica della speranza viene contrapposta un'etica della responsabilità che sia capace di garantire alle generazioni future un'avvenire autentico e imponga alle generazioni presenti di agire in modo tale che le proprie azioni siamo compatibili con un'autentica esistenza dell'uomo sulla terra. Per questo motivo siamo responsabili della saluto del mondo naturale, della biosfera, poiché da esso dipende il nostri avvenire autentico.
Come risulta chiaro, Jonas non è riuscito a restituire al mondo naturale un valore e una dignità propri che lo rendano meritevoli di rispetto; la questione del rapporto tra uomo e natura si risolve dunque all'interno dell'etica umana, presupponendo che l’etica ambientale debba dipendere da questa nella realizzazione dei propri obiettivi, celando così un pregiudizio antropocentrico che Taylor, almeno in parte, è riuscito a scavalcare.
La sostanziale differenza tra l'etica ambientale tayloriana e le precedenti teorie che si sono interrogate sul rapporto tra uomo e natura, dipende dalla presenza di un fondamento assiologico preciso; in particolare Taylor si pone come fine ultimo quello di legittimare l'attribuzione di un valore inerente (inherent worth) a ogni entità vivente, un valore inestimabile e irriducibile a qualsiasi principio soggettivo, interesse strumentale o generalizzato sentimento di amore verso la natura.
Taylor prende le mosse da un quesito preciso: che ruolo assume la cultura umana all'interno del mondo naturale?
Per rispondere a questa domanda in maniera esaustiva ed evitare di ricadere nelle contraddizione delle teorie etiche precedenti, l'autore decide di dedurre i principi utili a costruire un sistema di credenza sul mondo naturale (strutturalmente simmetrico a quello umano) dalla scienza biologica e dall’ecologia. Per Taylor i motivi per cui ognuno di noi rispetta il prossimo non dipendono infatti da una verità fattuale, dunque empiricamente verificabile, circa lo status degli uomini in quanto persone, bensì da un sistema di credenze che prevede l'attribuzione al prossimo, in quanto centro di autonoma scelta, di un valore che vogliamo venga riconosciuto _prima facie_ a noi stessi. Pertanto, contrariamente a quanto possiamo credere, noi non rispettiamo gli altri in quanto persone, ma bensì perché attribuiamo loro un valore inerente sulla base di credenze circa il loro status di persone. In altre parole, il semplice fatto di essere riconosciuto come persona non rappresenta in sé una ragione sufficiente ad agire in favore del prossimo; è nel momento in cui attribuiamo al prossimo un valore intrinseco, sulla base di una _credenza_ del tutto fondata sulla realtà della vita in sé, che lo status di persona diventa una ragione per agire in suo favore, per fargli del bene anziché del male, non prima.
Non dobbiamo commettere l’errore delle teorie etiche precedenti e credere che la sola vita sacra sia quella umana. Se attribuiamo un valore a ogni persona in quanto entità vivente, allora non abbiamo nessuna ragione per negare alle altre entità viventi un valore che pretendiamo sia riconosciuto a noi stessi sulla base di una verità biologica comune e condivisa; se invece attribuiamo un valore alla persona in quanto persona dobbiamo chiarire cosa intendiamo per persona. Se infatti definiamo una persona come un essere razionale, auto cosciente, autonomo e dotato di diritti e doveri, allora dobbiamo accettare che ci sono esseri umani che non sono affatto persone, e animali che invece possono essere considerati tali. In questo caso ci scontriamo con un pregiudizio dell’etica umana che si manifesta come “sacralità della vita umana”, che esiste principalmente come residuo ideale dell’umanesimo. Rilevante in questo senso risulta essere il caso che Peter Singer avanza in _Ripensare la vita_. L’autore ci sottopone un caso reale; P. Singer fu chiamato a dire la sua circa l’atteggiamento da tenere di fronte a un caso di anencefalia. Esso, provocatoriamente, ammise che, se accettiamo il fatto che dobbiamo rispettare un persona semplicemente in quanto persona e pretendiamo di giustificare questo dovere tracciando un margine netto tra ciò che può essere considerato una persona e ciò che non può esserlo, dobbiamo riconoscere che tutti i casi marginali, come quello del bambino anencefalo, non possono cadere sotto il concetto di persona, di essere razionale, auto cosciente e in grado di interagire con l’ambiente in modo tale da sviluppare interessi suoi propri. Dunque, se accettiamo i _loro_ parametri otteniamo che possiamo trattare questo bambino alla stregua di un oggetto, poiché vi sono animali che in condizioni normali sono molto più razionali e auto coscienti di esso. Ovviamente l’articolo di Singer provocò l’indignazione immediata dei lettori, che non accettavano in alcun modo l’idea di vedersi riconoscere una posizione per loro insostenibile seppur del tutto coerente con le loro stesse affermazioni. Ovviamente ciò che Singer voleva far notare non è che possiamo trattare quel bambino alla stregua di oggetto, ma semplicemente che, se non siamo disposti a mancare di rispetto a un essere irrazionale e che con tutta probabilità non svilupperà mai una coscienza di sé, è perché il rispetto che gli è dovuto non dipende affatto da questo. Ma, allora, da cosa dipende? Se siamo disposti ad avere riserve morali verso questo bambino ma continuiamo tuttavia a negare la possibilità che qualsiasi forma di vita sia degna di rispetto, allora stiamo tacitamente affermando che il margine che rende un’entità vivente degna di rispetto non è il “fatto di” essere vivo, ma bensì il fatto di appartenere, o meno, alla specie _Homo_, che, in maniera del tutto infondata, mettiamo sul piedistallo della creazione.
Per quali motivi l’appartenenza alla specie _Homo_, che inizialmente non era nemmeno prevista dal sistema linneo, dovrebbe costituire un margine morale tra chi è degno di rispetto e chi non lo è? Sulla base di quali conoscenze avanziamo la pretesa di essere intrinsecamente degni di un rispetto che non siamo disposti a riconoscere ad animali e piante?
Paul Taylor vuole legittimare un’etica del rispetto per la natura a partire da un particolare sguardo sul mondo della vita che esso definisce biocentrico. Questa visione filosofica del mondo della vita costituisce il sistema di credenza alla base dell’etica ambientale tayloriana.  In primo luogo per Taylor occorre rifiutare qualunque visione antropocentrica del mondo della vita, poiché i doveri e le responsabilità che abbiamo bei confronti del mondo naturale non devono in alcun modo dipendere dalla realizzazione dei diritti e dei valori umani, ma occorre rispettare le entità viventi come se ciò fosse un loro diritto, senza tuttavia che questo sia inteso nello stesso senso dei diritti umani. L’etica ambientale tayloriana sarà dunque solo strutturalmente simmetrica a quella umana e dovrà dunque comporsi di un sistema di credenza, di una atteggiamento morale finale e di un insieme di valori e regole di comportamento. I principi su cui questo sistema di credenze si fonda vengono derivati dalla scienza biologica. Questi principi sono quello di equilibrio della natura e di armonia all’interno di un sistema organicamente unificato. Questi principi ci restituiscono una concezione del mondo naturale come di un super organismo, ovvero di una fitta rete di interrelazioni biotiche e abiotiche tra le entità viventi e gli ecosistemi.
Benchè questa visione del mondo naturale possa essere ritenuta vera per Taylor ritrae solo un quando parziale della verità, questo perché gli uomini esistono solo come entità biologiche ma anche come agenti morali, ovvero come enti che devono decidere come agire, e che possono agire in base a un sistema di valori scelto autonomamente, ovvero che esistono come centri di autonoma scelta. Occorre dunque trovare un serie di valori che siano eticamente rilevanti e costruire attorno a questi gli elementi del sistema di credenze, che si comporrà dunque:

* della credenza di essere membri di un comunità vivente terrestre in cui ogni entità vivente condivide con l’altra il medesimo status di soggetto morale, ovvero di soggetto che può essere danneggiato o beneficiato in relazione al proprio bene

* della credenza di essere parte integrante di una fitta rete di d’interdipendenza da cui dipendiamo e da cui traiamo le nostri condizioni materiali di esistenza

* della credenza che ogni entità vivente sia un centro teleologico della vita e infine,

* della credenza che l’uomo non sia superiore alle altre entità viventi

L’elemento del sistema di credenze che è eticamente rilevate al fine di riconoscere in ogni entità vivente l’oggetto privilegiato dell’atteggiamento di rispetto è che ogni entità vivente può essere considerata un centro teleologico della vita. Essere centro teleologico della vita significa essere un entità che possiede un proprio bene che persegue come un fine in se stesso e in relazione del quale può essere danneggiato o beneficiato. Ogni entità vivente ha la capacità di adattare le proprie funzioni interne e il proprio comportamento in vista di un fine, dell’interesse per il proprio benessere individuale. Tuttavia non è affatto necessario che questa entità vivente sia necessariamente interessata a ciò che può essergli benefico o dannoso, è sufficiente che essa possieda degli interessi che costituiscano per essa un fine all’interno del proprio ciclo vitale. 

Tuttavia, ammette Taylor, il fatto che ogni entità possieda un bene che persegue come un fine in sé non costituisce ancora una ragione sufficiente per agire in suo favore; è solo nel momento in cui riconosciamo a un entità vivete il possesso di un valore inerente che quel bene diventa una ragione per agire in suo favore. Il valore inerente è un valore che non ha a che fare con nessun valore intrinseco o strumentale. Analogamente, nell’etica umana, noi non rispettiamo un nostro simile in quanto persona, ma in quanto gli riconosciamo il possesso di un valore inerente. Per spiegare meglio questo concetto ho utilizzato l’esempio del bambino anencefalo fatto da Peter Singer in Ripensare la vita. Questo caso dimostra che noi non rispettiamo una persona in quanto persona, razionale, cosciente, consapevole di sé ecc. ecc., ma semplicemente in quanto viva. La razionalità, la coscienza, l'autocoscienza, sono attribuzioni specifiche. Attribuiamo la razionalità all'uomo come attribuiamo il volo agli uccelli, ma in nessun caso è possibile concedere una priorità ontologica alla razionalità piuttosto che al volo. È necessario rilevare una qualità interspecifica fondamentale su questa fondare assiologicamente il rispetto come atteggiamento morale esaustivo.
Riconosciamo dunque alla vita il possesso di un valore irriducibile a qualunque criterio esterno o gabbia estrinseca di valori, indipendentemente dalle caratteristiche specie-specifiche dell'entità vivente, e proprio il possesso della vita come persecuzione di un fine inerente, del proprio bene, costituisce per Taylor il _quid_ attorno al quale fondare il rispetto interspecifico per la natura.
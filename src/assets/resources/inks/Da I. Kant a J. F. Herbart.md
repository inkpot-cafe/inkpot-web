Se nella scienza abbiamo avuto Copernico, Galilei, Newton ed Einstein, in filosofia ci siamo fermati a Copernico, o meglio, Tolomeo (I. Kant). Fortunatamente però negli archivi della storia, tra i tomi impolverati dell'idealismo classico e le pagine ristagnanti dei neo-empiristi e dei realisti ingenui, qualcosa sembra risplendere. La rivoluzione kantiana, che ha segnato un frattura netta col passato della metafisica e della filosofia in generale, ha riguardato di fatti lo spostamento del rapporto tra soggetto e oggetto conoscibile sul soggetto trascendentale. Ponendo al centro del rapporto tra io e mondo l'attività costitutiva del soggetto pensante, sarebbe dunque più adeguato parlare di rivoluzione tolemaica che non di rivoluzione copernicana.

Come molti critici di Kant hanno avuto ragione di mostrare, la posizione adottata dall'autore tedesco scopre troppo spesso il fianco sia a interpretazioni empiriste, sia a interpretazioni idealistiche. Kant scriveva per il pubblico a sé contemporaneo, e non poteva affatto esimersi dal prendere in prestito le categorie concettuali del passato, come quelle di cosa in sé, di animo e di affezione. Tuttavia la posizione assunta da Kant può essere considerata una terza via rispetto all'empirismo lockiano e al razionalismo di Leibniz e Wolff.
Le filosofie idealiste ed empiriste che hanno preceduto il cinese di Königsberg assunsero due visioni tra loro inconciliabili: da un lato c'era chi credeva che ad essere attivo fosse il soggetto, e si trattava di dover stabilire come, a partire da ciò di cui non possiamo in alcun modo dubitare (_res cogintans_>), potesse essere dimostrata la possibilità di qualcosa di permanente fuori di noi (_res extensa_), qualcosa che non si lasciasse falsificare dal dubbio dello scettico. Questo fu il problema posto dagli idealisti come Berkeley (dogmatico) e Cartesio (razionalista). In seguito, nel corso del XVIII secolo, gli empiristi rovesciarono il problema del rapporto tra soggetto e oggetto, tra pensiero e mondo esterno, affermando che solo l'oggetto potesse agire attivamente sul soggetto come fonte diretta della conoscenza. Tuttavia, tra questi empiristi vi fu qualcuno che non si limitò a teorizzare il problema della conoscenza, ma scavò così a fondo da arrivare a mettere in luce una questione che sarà all'origine della filosofia kantiana e di quella post-kantiana. Fu David Hume, con la sua critica all'induttivismo, a domandarsi con quale pretesa pensiamo la _necessità della relazione causale_ tra due fenomeni, arrivando a una conclusione che non deve essere interpretata come un tentativo di offrire una risposta esaustiva al problema dell'induttivismo, ma come un invito a proseguire le ricerche in questa direzione. L'appello venne raccolto da Immanuel Kant, che estese la critica di Hume ad altri concetti della metafisica, tra i quali quelli di sostanza, mutamento e ai generalissimi concetti di spazio e tempo, mediante i quali, a parere di Kant, la metafisica ha troppo a lungo speculato senza mai giungere a dire nulla di vero.

Per Kant la validità della metafisica non può essere semplicemente mostrata. Se potessimo tendere l'indice verso i suoi incontrovertibili risultati e accontentarci di dire «una metafisica come scienza non solo è possibile, ma esiste, e queste sono le prove», potremmo allora disfarci della critica kantiana. Bisogna dunque domandarsi innanzitutto se una metafisica come scienza sia possibile. I modelli di scienza presi da Kant sono la matematica pura e la geometria (ai tempi di Kant la distinzione non era così netta, infatti con il termine matematica si indicavano sia l'aritmetica che la geometria). Ovviamente Kant, non essendo né un essere pandimensionale né un _time-traveler_ si fermò alle conquiste del proprio tempo, assumendo come esempi di scienza rigorosa la fisica newtoniana, la geometria euclidea e la logica formale. Contrariamente a quanto si possa credere, le successive geometrie-non euclidee e la straordinaria portata della fisica quantistica non contraddicono affatto né l'idealità trascendentale di spazio e tempo, né la generalità del concetto di causalità. Al contrario, le corroborano. Siamo infatti persuasi a credere che il probabilismo non sia deterministico, ma casuale. Tuttavia il principio di indeterminazione, ad esempio, non ci dice affatto che nulla può essere conosciuto in maniera determinata e che il mondo sia dominato dal caso, ma bensì che possiamo conoscere in maniera determinata esclusivamente, o la posizione, o la quantità di moto di una particella. Resta il fatto che, sia che si tratti di determinismo, probabilismo o indeterminismo, per formulare qualunque tipo di proposizione scientifica non possiamo che applicare il principio di causalità, poiché é il solo strumento che abbiamo per stabilire una successione in rapporti di tempo.
Tornando alla logica formale, questa non è in grado di offrirci alcuna conoscenza oggettiva del mondo, né ci permette di rendere conto dell'esperienza, poiché il suo rigore e la sua compiutezza dipendono proprio dal fatto che essa ha rinunciato al proprio contenuto empirico, alla possibilità di connettere nuovi concetti al concetto dell'oggetto della conoscenza, ma la conoscenza consiste proprio in questo, ovvero nell'accordo tra il pensiero, che procede per concetti in maniera discorsiva, e il contenuto empirico a cui esso si riferisce. La logica svolge dunque per Kant il ruolo di canone per la ragione, ossia di scienza che ci fornisce le _regole formali_ del _puro pensare_. Qui per _puro_ si intende la possibilità di connettere tra loro semplici concetti secondo principi generalissimi quali quello di non contraddizione, di ragion sufficiente e del terzo escluso. La logica formale contiene dunque solo proposizioni puramente  formali. Ma già a questo livello del discroso Kant ha compiuto enormi passi avanti rispetto alla tradizione; nell'ammettere che la conoscenza consiste nell'accordo tra pensiero e oggetto, si tratta ora di stabilire come questo accordo sia possibile, ed è possibile solo se abbandoniamo l'idea che gli oggetti dell'esperienza siano meri oggetti, siano qualcosa in sé che esiste indipendentemente da noi. Se così fosse, infatti, dovremmo abbandonare del tutto l'idea di avere qualcosa come la scienza, ossia un'attività del pensiero le cui proposizioni descrivono il mondo in maniera oggettiva, nelle quali dunque è pensata la necessità della relazione tra pensiero e mondo esterno, tra concetto e oggetto, tra sensibilità e intelletto, o, come dirà Herbart, tra fondamento e conseguenza, fondamento e successione. Se presupponessimo l'esistenza di cose in sé, ossia di cose che sono ciò che sono indipendentemente dall'insieme delle relazioni con le quali le descriviamo e le conosciamo, allora di queste cose non potremmo affatto dire niente. Resterebbe tuttavia possibile procedere per semplici concetti secondo le regole della logica formale, senza però giungere a nessuna conoscenza del mondo. Per intenderci, l'esperienza possibile ha dei limiti precisi, definiti da ciò che in primo luogo viene percepito fuori di noi come esteso nello spazio e nel tempo. Nulla ci vieta di pensare fuori da questo limite, con la consapevolezza però che oltrepassando i confini dell'esperienza possibile stiamo abbandonando la possibilità di parlare di qualcosa di cui possiamo avere esperienza e, dunque, conoscenza oggettiva. Quando l'intelletto procede per semplici concetti, senza che questi vengano riferiti a un contenuto empirico immediatamente dato nell'intuizione, stiamo facendo un uso speculativo della ragione, del tutto lecito, ma che non può avere la pretesa né di dimostrare alcunché, né di accrescere la nostra conoscenza del mondo. In qualunque caso ci è possibile pensare alle fate, agli unicorni rosa, all'anima immortale o a Dio, ma in nessun caso è sarà possibile pensare alla necessità della loro esistenza a partire dal semplice concetto, poiché l'intelletto non è intuitivo, ma discorsivo.
Ritornando al problema della cosa in sé, pensiamo a un qualunque oggetto d'esperienza e proviamo a descriverlo. Il problema si fa complicato se si vuole descrivere proprio questo oggetto, qui e ora, e non un altro. Si provi a descriverlo stabilendo relazioni necessarie tra gli elementi empirici che possiamo immediatamente intuire nel dato. Questi costituiscono la materia nel dato, ma cosa ci legittima a "introdurre" una forma? Cosa ci legittima ad affermare che tra quegli elementi ci sono _necessariamente_ quelle relazioni e non altre? Come possiamo pensare che quel giudizio sia universalmente valido, e dunque, in Kant, anche oggettivo? In altre parole, per rifarci alla questione posta da Kant, _come sono possibili giudizi sintetici a priori_?
Non abbiamo mai una conoscenza diretta della cosa, ma una conoscenza mediata dalla rappresentazione oggettiva della cosa. Quindi abbiamo sempre e solo esperienza delle cose in quanto fenomeni, ovvero apparenze, nostre rappresentazioni. A differenza delle illusioni, le apparenze hanno una validità oggettiva in quanto costituite nella reciproca relazione tra le facoltà conoscitive: sensibilità e intelletto. La prima ci permette intuire le cose fuori di noi in quanto semplici x spazio-temporalizzate. Il secondo ci permetto di operare, mediante giudizi, la sintesi del molteplice empirico dell'intuizione, aggiungendo al fenomeno ulteriori determinazioni. Ciò che ci è dato immediatamente è solo la materia nel dato, ma questa, presa per sé, ovvero fuori dalle relazioni che rendono quella cosa ciò che è e non un'altra, non è affatto oggetto di conoscenza, sia che si tratti di un libro, di un atomo di idrogeno o di un buco nero. Ciò che ci appare, che ci è dato immediatamente è sempre materia e forma insieme, è sempre allo stesso tempo dura materia, nella quale inciampiamo e contro la quale andiamo a sbattere, e forma, un'insieme di relazioni. Se il dato fosse solo materia, o come il senso comune pretende fossimo legittimati ad attribuire un essere alla materia e alle semplici sensazioni, avremmo la percezione di camminare in una stanza buia piena di oggetti, inciamperemmo si su di loro, ma non sapremmo mai come sono fatti, e dovremmo sempre e solo accontentarci delle semplici sensazioni. Empirismo e razionalismo dipendono dunque l'uno dall'altro in un rapporto che può essere indicato col termine _funzionalismo_. Questa è la grande conquista di Kant e da qui dobbiamo incontrovertibilmente partire per intraprendere una rivoluzione einsteiniana in filosofia.

Abbiamo dunque tolto un pò di polvere dagli archivi sei-settecenteschi e a balzarci all'occhio è il pensiero di un filosofo vissuto a cavallo tra il '700 e l'800, *Johann Friedrich Herbart*. L'autore tedesco partì proprio da dove Kant si era fermato, scavalcando con delle iniziali incertezze i lavori di Fichte, Schelling ed Hegel, coi quali tuttavia condivide gran parte del bagaglio culturale e dei presupposti ideologici, tra i quali la grande conquista della critica kantiana. In particolare Herbart torna consapevolmente alla prima critica allontanandosi dalla Critica della ragion pratica e soprattutto dalla Critica del giudizio, poiché proprio l'idea di una libertà trascendentale e di un punto di vista unitario dal quale la ragione incondizionatamente osserva il mondo come totalità, come unità assoluta, hanno gettato i presupposti per la nascita dell'idealismo post-kantiano e della necessità, secondo Fichte, di poter derivare l'intera conoscenza umana da un solo principio (l'Io), attraverso un processo dialettico che si articola mediante l'antitesi Io-Non Io (Io limitato-non Io limitato).
Herbart condivide con gli idealisti, e in particolare con Hegel, il presupposto secondo il quale il motore di qualunque speculazione non può che essere la meraviglia. Il fine della filosofia è quello di individuare le contraddizioni nell'esperienza, complicare il reale che il senso comune dà per scontato. Abbiamo dunque fin dal principio una contraddizione che rimane insanabile se ci manteniamo in una posizione di rigido scetticismo, inizialmente necessaria e favorevole a prendere coscienza del fatto che ciò di cui più fermamente dubitiamo non può affatto essere messo in dubbio. Dobbiamo dunque partire da un terreno comune sia all'empirismo che al razionalismo, e questo è il dato incontrovertibile, nella sua durezza e rigidità. Herbart parla di dato al singolare, ovvero di tutto il "Dato", il complesso dei possibili insiemi di sensazioni semplici, di note caratteristiche che rendono una cosa quella che è e non un'altra. Ma ecco che fin da subito ci si presenta una contraddizione insanabile che riguarda proprio l'essere _del_ (o _nel_?) dato. Se infatti tentiamo di descrivere una cosa per _ciò che è_, non possiamo fare a meno di descriverla mediante una relazione, una complessione di note caratteristiche, sensazioni semplici, accidenti. Introducendo una relazione tra queste semplici sensazioni stiamo "introducendo" una _forma_. Le virgolette sono necessarie e il linguaggio non ci è d'aiuto nel capire che la forma non è né fuori né dentro il dato; non esiste qualcosa in sé a cui applichiamo un pensiero, un insieme di relazioni, esiste piuttosto una correlazione necessaria tra ciò che ci è dato immediatamente e ciò che lo fonda in quanto posizione assoluta a cui il dato continuamente rimanda. È necessario capire che in qualche modo ciò che ci è dato mente su se stesso, o meglio, evita di informarci completamente su ciò che in esso deve essere necessariamente pensato per poter essere pensato come dato non contraddittorio. Pensiamo a un esempio banale, ma abbastanza indicativo. Di un bastone immerso nell'acqua possiamo farci due concetti contraddittori: il bastone è dritto, il bastone è spezzato. Come possono questi due giudizi convivere nel dato senza contraddizione? È evidente che qualcosa ci sta ingannando. Per Kant, come per gli stoici, in nessun caso l'errore è nella sensazione, ma sempre e solo nel giudizio. Non è la percezione ad ingannarci, quanto piuttosto ciò che pensiamo in essa o aggiungiamo arbitrariamente col pensiero senza aver condotto un analisi astratta del dato d'esperienza. Questo ci disinforma sulla sua propria unità non contraddittoria e tuttavia pesa di fronte a noi come qualcosa di oggettivamente dato, anche se solo come nostra rappresentazione, spingendoci ad andare oltre il dato stesso mediante un _movimento ad arco_ che Herbart chiama "metodo delle relazioni". Ma come giustifichiamo il passaggio dall'apparenza all'essere, a ciò che la fonda?
Il risveglio generale dell’attenzione sulle tematiche ambientali da parte dell’opinione pubblica e dei governi può essere fatto risalire a cause profonde, che hanno messo in rilievo l’intima relazione tra le società umane e il sistema ambientale da cui esse traggono i propri mezzi di sostentamento, rendendo necessario lo sviluppo di una scienza che indagasse il «complesso delle relazioni di un animale con il suo contesto sia inorganico sia organico, comprendente soprattutto le sue relazioni positive e negative con gli animali e le piante con cui viene direttamente o indirettamente a contatto», l’ecologia. 

Più in generale il contesto all’interno del quale l’ambientalismo e la scienza ecologica nascono e si sviluppano coincide col periodo di transizione dalla società industriale a quella postindustriale: «sono stati gli sviluppi della società dei consumi che, portando all’estremo alcuni fenomeni tipici delle società industrializzate, hanno costretto l’opinione pubblica e i governi a preoccuparsi dei problemi ambientali più di quanto non fosse mai avvenuto in passato». È giusto però sottolineare che mentre da un lato vi era la tendenza a condannare _in toto_ la società industriale ed assumere la tutela dell’ambiente come un «obiettivo prioritario», atteggiamento degli ecologisti “puri”, dall’altro vi era chi, come i cosiddetti “industrialisti”, riteneva si potesse salvaguardare l’ambiente senza rinunciare al progresso e allo sviluppo industriale, affidando anzi al progresso il compito di ristabilire un equilibrio tra uomo e ambiente.

L'impatto dell'attività umana sull'ecosistema ha cominciato a produrre mutamenti rilevanti all'inizio nel XVIII secolo con la rivoluzione industriale ed è proseguito nel secolo successivo con la rivoluzione dei trasporti in seguito alla scoperta dei combustibili fossili. La conseguenza dell'uso di questi prodotti organici a partire dalla metà dell'800 è stata un'emissione crescente di carbonio sotto forma di anidride carbonica nell'atmosfera. Questa rivoluzione, oltre a cambiare le mentalità e i costumi dell'intera umanità, contribuendo a costituire un concetto di mondo globalizzato, ha determinato mutamenti climatici e una scarsità di risorse tali da mettere in discussione la tendenza diffusa a concepire il mondo naturale come fonte inesauribile di risorse da sfruttare.
È solo a partire dagli anni '70 del 900 che si è reso necessario un cambiamento circa l'atteggiamento da tenere nei confronti del sistema ambiente. Il 22 aprile 1970 si tenne la prima giornata mondiale della terra; due anni dopo i ricercatori del MIT pubblicarono per il Club di Roma un _Rapporto sui limiti dello sviluppo_<i></i>, nel quale, a partire dalle simulazioni del World3, furono in grado di predire che se l'umanità avesse continuato a crescere ai ritmi di allora, nell'arco di cento anni si sarebbe dovuta scontrare con un collasso generalizzato dell'ecosistema terrestre.
È stata però la crisi petrolifera del '73 a esigere dai paesi occidentali un cambiamento radicale di prospettiva spingendo l'occidente a riflettere sui principi alla base del sistema capitalistico che in quell'occasione hanno costretto i paesi a una politica di austerità in campo energetico, riducendo al minimo la produzione e i consumi di energia. Ci si è resi conto che una crescita economica illimitata era impossibile da sostenere a causa della limitatezza delle risorse naturali, che, al contrario, fino a quel momento erano state sperperate a danno dell'ambiente. Si rendeva necessario un piano di ricerca che permettesse di superare l'arretratezza dei mezzi di produzione energetica per favorire un più equilibrato sviluppo economico, in linea con le risorse che la terra poteva offrire. Questo decennio segna dunque il passaggio da una visione ottimistica a una visione pessimistica del mondo naturale, secondo la quale una crescita economica illimitata è resa impossibile dal carattere limitato delle risorse a disposizione.
Fin dall'inizio l'emergenza innescata dalla crisi petrolifera è stata, per i governi occidentali, una sfida di carattere esclusivamente economico. Si incentivò la ricerca e lo sviluppo di fonti alternative come l'energia eolica, solare, geotermica e nucleare, quest'ultima prodotta a costi inferiori rispetto alle fonti rinnovabili. Tuttavia le decisioni dei governi, i cui sforzi erano diretti a finanziare piani di ricerca sull'energia alternativa, erano guidate esclusivamente da esigenze di carattere economico capaci di produrre effetti immediati e l'intera società economica internazionale, compreso il premio nobel Amartya Sen, rigettarono la preoccupazioni avanzate dal Club di Roma. 

A risvegliare l'attenzione delle masse sulla salute dell'ambiente e sullo sfruttamento indiscriminato delle sue risorse furono i movimenti ambientalisti che si attivarono immediatamente per denunciare non solo i rischi derivanti da una mancanza di rispetto per l'ambiente ma anche dall'uso del nucleare, il quale, nonostante comporti una spesa minore in termini di produzione a fronte di una maggior produzione di energia rispetto alla altre fonti rinnovabili, presenta un problema a cui gli studiosi stanno tutt'ora cercando soluzioni definitive o forme di prevenzione come la fusione a freddo, quello dello smaltimento delle scorie radioattive. Nacquero (e manifestarono attivamente contro lo sfruttamento indiscriminato delle risorse ambientali) associazioni come Greenpeace (1971), Earth Force (1977), Earth First! (1979) e in Italia Lega Ambiente (1980), a queste si aggiunge la WWF, nata per iniziativa del biologo e genetista Julian S. Huxley e presente fin dal 1961. In linea con le direttive governative che incentivavano la ricerca sul nucleare, in Italia, nell'82, nacque l'ENEA (Agenzia nazionale per le nuove tecnologie, l'energia e lo sviluppo economico e sostenibile), che deriva dal preesistente CNEN (Comitato nazionale dell'energia nucleare) nato nel '62 e a sua volta trasformazione del precedente CNRN (Comitato nazionale per le ricerche nucleari) istituito nel '52 e nato allo scopo di «acquisire e diffondere conoscenze scientifiche sulle applicazioni pacifiche dell’energia nucleare alle scienze biologiche, agricole, alla fisica dei materiali e all’elettronica».

Le preoccupazioni dei movimenti ambientalisti vennero confermate quando nell'86 si verificò l'incendio della centrale nucleare di Černobyl', in Ucraina, a causa di problemi al sistema di raffreddamento del reattore n. 4, a loro volta causati probabilmente dalle inadempienze professionali del personale di controllo. In quello stesso decennio lo slancio della ricerca sulle energie alternative venne meno a causa del calo del prezzo del petrolio verificatosi tra l'85 e l'86, che segnò in alcune zone la riscoperta dei combustibili fossili.

Rimaneva comunque viva la necessità di uscire da una fase di arretratezza produttiva in campo energetico. A questo scopo venne redatto, durante la Commissione Brundtland sull'ambiente e sullo sviluppo delle Nazioni Unite il rapporto Our Common Future, pubblicato nel 1987, che introdusse il concetto di “sviluppo sostenibile”. Venne stabilito che lo sviluppo «deve rispondere ai bisogni del presente senza compromettere la possibilità delle generazioni future di fare altrettanto». Fu dunque formalmente riconosciuto che tra lo sviluppo economico e l'ambiente vi è un rapporto di reciproca interdipendenza per il quale non è possibile svilupparsi economicamente senza tener conto della quantità di risorse che il pianeta è in grado di offrire e i limiti entro i quali è in grado di riorganizzarsi per far fronte ai mutamenti causati dall'azione umana. Si è stabilito in altri termini che oltre a un cambiamento quantitativo fosse necessario una trasformazione in termini qualitativi dei processi di produzione e smaltimento industriali. Questa incombenza venne fatta propria dai vertici internazionali che prima nel 1992, durante una conferenza organizzata dall'ONU a Rio de Janeiro, poi nel 1997, con la firma del protocollo di Kyoto, si impegnarono a ridurre le emissioni di anidride carbonica nell'atmosfera, limitare l'inquinamento e perseguire lo sviluppo in maniera rispettosa dell'ambiente.
Nel 2008 Graham Turner pubblica una ricerca dal titolo _Un paragone tra I limiti dello sviluppo e 30 anni di dati reali_ nella quale, mettendo a confronto le previsioni effettuate dal gruppo di ricercatori del MIT nel 1972 e i dati raccolti nell'ultimo trentennio, dimostra che l'effettivo sviluppo della produzione industriale e agricola è coerente con le previsioni di un collasso nel corso del XXI secolo. I Paesi membri dell'ONU non hanno dunque rispettato l'impegno preso, contribuendo così a rendere possibili gli scenari ipotizzati dal MIT per il Club di Roma e che loro stessi rifiutavano con fermezza sostenendo con ottimismo e preoccupante fiducia un inarrestabile sviluppo economico. Nel 2002 si tenne a Johannesburg il summit mondiale sullo sviluppo sostenibile; nella dichiarazione uscita dal vertice delle nazioni unite vengono formalizzati, all'interno di un piano di attuazione complesso, di lunga durata e difficile realizzazione, gli obiettivi sulla tutela della biodiversità; le potenze riunite si sarebbero impegnate a «ridurre significativamente il tasso di perdita di biodiversità entro il 2010». Questa dichiarazione nasce a sua volta all'interno del più ampio contesto della Convenzione sulla diversità biologica adottata sempre al vertice di Rio nel 1992, nella quale si afferma che 

gli obiettivi della presente convenzione […] sono la conservazione della diversità biologica, l'uso durevole dei suoi componenti e le ripartizione giusta ed equa dei benefici derivanti dall'utilizzazione delle risorse genetiche, garzie ad un accesso soddisfacente alle risorse genetiche ed un adeguato trasferimento delle tecnologie pertinenti in considerazione di tutti i diritti su tali risorse e tecnologie, e grazie ad adeguati finanziamenti.

Con la dichiarazione di Lucerna, nella quale, tra le altre cose, vengono stabiliti i criteri che possono rendere possibile l'applicazione degli obiettivi che sono stati posti nella conferenza di Brundtland nell'87 e al vertice della terra di Rio nel ’92, viene assunto lo “sviluppo sostenibile dell'ecosistema uomo-terra” come paradigma del XXI secolo, concentrandosi specificamente sull'educazione della persona alla relatività culturale in tema di rapporto tra uomo e ambiente. Come in precedenza la natura e il suo complesso insieme di agenti viventi funzionalmente integrati viene concepito come una fonte di risorse da sfruttare e il rispetto per essa si riduce alla tutela e al rispetto per le generazioni future di poter fare altrettanto. Nella dichiarazione viene ammesso che 

sviluppo sostenibile della natura significa non consumare risorse più velocemente di quanto esse non possano rinnovarsi. Abbiamo il dovere di preservare le risorse per le prossime generazioni. Il ritmo dei consumi non dovrebbe essere più alto del ritmo di rigenerazione. Le attività dannose per l’ambiente devono essere sottoposte a controllo per ripristinare e proteggere l’integrità del sistema.

Gli stessi principi adottati dalle Nazioni Unite sono stati fatti propri dai gruppi e le associazioni no profit che ancora oggi si battono in difesa dell'ambiente e degli animali. Se analizzati nel dettaglio emerge, fatte alcune eccezioni, che l'etica ambientale su cui poggia lo statuto di tali associazioni adotta una prospettiva prevalentemente antropocentrica, della quale, a dir la verità, sembra impossibile potersi del tutto liberare. L'Art.1 dello statuto nazionale di Legambiente Onlus aggiornato al 2015 recita infatti che 

Legambiente […] opera per la tutela e la valorizzazione della natura e dell’ambiente […], delle risorse naturali, della salute collettiva, delle specie animali e vegetali, del patrimonio storico, artistico e culturale, del territorio, del mare e del paesaggio; a favore di stili di vita, di produzione e di consumo e per una formazione improntati allo sviluppo sostenibile e a tutela dei consumatori, ad un equilibrato e rispettoso rapporto tra gli esseri umani, gli altri esseri viventi e la natura. 

Lo statuto del WWF all'Art.4 espone le finalità che tale associazione si è posta assumendo come tali «la tutela e la valorizzazione della natura e dell’ambiente a fini di solidarietà sociale e senza scopo di lucro», ponendosi come mission quella di «fermare e far regredire il degrado del nostro Pianeta e contribuire a costruire un futuro in cui l’umanità possa vivere in armonia con la natura» e come obbiettivo complessivo la conservazione della natura e dei processi ecologici in tutto il mondo attraverso il perseguimento della conservazione della diversità genetica delle specie e degli ecosistemi, l’uso sostenibile delle risorse naturali, e la riduzione degli impatti antropici a beneficio delle presenti e delle future generazioni». In maniera quasi del tutto analoga Greenpeace si pone l'obiettivo di «promuovere con finalità di solidarietà sociale la protezione della natura e della biodiversità e la conservazione dell’ambiente in modo socialmente giusto, equo ed ecologicamente durevole a vantaggio e beneficio delle generazioni presenti e future.
La filosofia ambientale adotta principi ambivalenti. Da una parte c'è la necessità di tutelare la biodiversità e l'ambiente, dall'altra quella di garantire uno sviluppo economico e produttivo. Questa come altre associazioni concepiscono, in termini antropocentrici, la comunità umana come sola destinataria del benessere globale, subordinando l'equilibrio tra le comunità viventi e gli ecosistemi naturali alla possibilità per le generazioni future di prosperare mantenendo uno stile di vita identico o migliore del nostro in termini di produzione, consumo e godimento del paesaggio. In Italia in particolare chi sostiene posizioni come questa ritiene che occorra prendersi cura della terra poichè essa è la nostra casa, giustificazione condivisibile come membri della specie umana ma non rispettosa della natura e delle specie non umane che vivono in essa, poiché tollera un utilizzo indiscriminato delle risorse naturali e delle specie animali a patto che ciò non comprometta l'equilibrio naturale da cui dipende il nostro benessere e, in ultima istanza, la nostra conservazione. Benchè vi sia da parte loro un interesse autentico per la tutela della biodiversità e dell'ambiente naturale, in nessun caso vengono esposti principi filosofici tali da giustificare il rispetto per l'ambiente a prescindere dal rapporto dell'uomo con esso. Non vengono esposti i principi fondamentali e le motivazioni utili a giustificare un atteggiamento di reale rispetto degli ecosistemi, che può essere generalmente concepito come un sistema complesso e funzionalmente integrato, costituito dall'interrelazione delle comunità biotiche tra loro e con l'ambiente che le ospita, che coinvolge in termini di scambi di energia e sostanze inorganiche la componente abiotica dell'ecosistema stesso.
Come già detto nell'ambientalismo classico, chiamato anche “di superficie”, non è chiaro quali siano i principi che sottendono a un atteggiamento morale rispettoso nei confronti degli ecosistemi, ma vengono posti con fermezza gli obiettivi da raggiungere ed emerge con altrettanta chiarezza che, in tale prospettiva, al centro dell'interesse per l'ecosistema ambientale, che include tanto le comunità biotiche quanto la componente abiotica, non vi è il bene degli enti naturali come fine “in sé” ma piuttosto la nozione di equilibrio o armonia tra la comunità umana, il mondo naturale e le specie che in esso vivono, come recitano i vari statuti delle associazioni, in vista di uno “sviluppo sostenibile” e a “tutela dei consumatori”, evitando di sperperare le risorse naturali per poter soddisfare i bisogni delle generazioni presenti e garantire alle generazioni future di fare altrettanto. Ciò non significa che gli obiettivi posti in questione non siano rispettosi dell'ambiente, ma se non vengono lucidamente esposte e sottoposte ad analisi filosofica le peculiarità e i principi fondamentali attorno ai quali deve ruotare il nostro universo morale nei confronti del sistema vita, ovvero l'insieme delle relazioni morali che intercorrono tra noi e il mondo naturale, non è facile poter sottrarre l'atteggiamento morale nei confronti della natura all'arbitrarietà delle scelte individuali.
Mettere in evidenza i limiti di tali posizioni è dunque di fondamentale importanza poiché ci spinge a chiarire quali sono i concetti filosofici che stanno alla base di un'etica ambientale e animale capace di tutelare le singole entità viventi e gli ecosistemi che le ospitano al di la delle differenze interspecifiche. Quali sono dunque i principi filosofici da tenere in considerazione per poter fondare un'etica che sia davvero rispettosa dell'ecosistema e delle comunità viventi che sopravvivono in esso?
Per numerosi autori il passo preliminare è quello di allontanarsi da una prospettiva antropocentrica senza però abbracciarne una anti-antropocentrica. La presenza dell'uomo all'interno del paradigma ambientale e la tutela della sua attività non va decentrata per far prevalere su di essa un interesse diverso ma altrettanto parziale, occorre superare gli interessi intraspecifici e concentrarsi sulle ragioni morali che sottendono a un atteggiamento che sia davvero rispettoso nei confronti del sistema vita, che comprende tanto gli animali quanto i vegetali e le cui interrelazioni reciproche costituiscono quell’insieme complesso che chiamiamo ecosistema. Non possiamo sottrarci alla responsabilità di essere parte integrante di tale sistema erigendoci a consumatori (utilizzatori) finali di prodotti naturali a nostra completa disposizione.


Se l'interesse per la questione ambientale è sorta in seguito a problemi di natura economica attorno ai quali si è sviluppato un interesse crescente, anche se viziato da finalità antropiche, per la tutela del mondo naturale prevalentemente inorganico, meno ovvio sembra essere il motivo per cui chiunque debba preoccuparsi del benessere degli animali, concepiti sempre più spesso come enti viventi indifferenziati e rappresentativi di una categoria astratta, il mondo naturale non-umano, che viene preso in blocco e contrapposto al mondo umano, interpretato come luogo d’incontro-scontro tra intelligenza tecnica e preminenza biologica, un mondo in cui l’uomo gode di un ruolo privilegiato. Mentre l'inquinamento dell'aria, dell'acqua e la scarsità delle risorse sembra sconvolgere direttamente, anche se su tempi relativamente lunghi, le nostre vite, la totale mancanza di rispetto per gli animali non sembra avere ripercussioni sensibili sulla nostra quotidianità.
Secondo i dati rilevati dalla FAO ogni anno vengono allevati e macellati a fini alimentari 56 miliardi di animali, esclusi i pesci e altri animali marini, più di nove volte il numero di uomini presenti sul pianeta, nella maggior parte dei casi in condizioni terrificanti e senza rispetto alcuno per il loro bene.
Quale atteggiamento possiamo e dobbiamo tenere di fronte alle altre specie? Ciò che è necessario stabilire è innanzitutto l'obiettivo e le motivazioni per le quali è necessario porsi tanto la questione ambientale quanto quella animale. Una distinzione fondamentale da chiarire è, per autori come Paul W. Taylor e Lawrence E. Johnson, anche se con finalità diverse, quella tra “agente morale” e “soggetto morale”. Verso coloro che noi percepiamo come soggetti morali abbiamo doveri, diritti e responsabilità. Circa i diritti di cui ci riteniamo titolari in quanto persone, pretendiamo, e siamo per questo moralmente vincolati a tenere un atteggiamento di mutuo rispetto. Ma quali sono i principi etici che rendono determinati atteggiamenti vincolanti per tutti? Per entrare nel merito della questione animale ci si potrebbe chiedere, in primo luogo, in base a quali principi posso pretendere da tutti un atteggiamento rispettoso nei confronti degli animali, in secondo luogo quali sono le caratteristiche degli esseri viventi tali da suscitate in noi un interesse partecipe nei loro confronti. Inoltre, quali sono gli «oggetti appropriati dell'atteggiamento di rispetto»? Gli animali in quanto individui? È possibile riferirsi agli esseri non umani in questi termini?
Così come concepita da molti autori, l’«idea metafisica di individuo» non permette di estendere al regno animale in generale quelle caratteristiche che renderebbero i membri delle altre specie titolari di diritti. È necessario rispondere a queste domande per arrivare a stabilire che il rispetto verso il mondo naturale e le comunità biotiche sia un dovere che travalica in nostri interessi?
Se procediamo per analogia tra il mondo umano e quello non umano occorre innanzitutto capire cosa rende l'uomo un “essere morale”. Una volta stabilito questo occorre comprendere se sia realmente necessario essere agenti morali per essere anche soggetti morali, dunque destinatari di azioni morali da parte di altri agenti. Viene naturale chiedersi se l'uomo in quanto membro della propria specie, che tanto ha faticato per ottenere le libertà di cui oggi gode, è sempre stato portatore di diritti o se non si tratti, più che di un possesso connaturato all'uomo, di una faticata conquista. In che modo l'uomo stesso può dimostrare di essere a tutti gli effetti e al di la di ogni ragionevole dubbio titolare di diritti?

Fra i diversi autori che hanno dibattuto, e dibattono, su questi temi di fondamentale importanza, non solo per la vivacissima questione animale ma per il pensiero morale in generale, c'è chi sostiene che gli animali abbiano diritti e per questo li tutela rifacendosi, come Peter Singer, a teorie di carattere utilitaristico che fanno leva sul "dovere morale e giuridico da parte degli uomini" di evitare inutili sofferenze agli animali; c'è chi al contrario sostiene che gli animali non abbiano diritti e sia dunque possibile disporne a proprio piacimento e chi si trova invece coinvolto in questo dibattito senza gli strumenti, le nozioni o le informazioni adeguate ad assumere un punto di vista obiettivo sulla questione. È necessario rendersi conto che difendere i diritti animali significa sostituirsi in tutto e per tutto a loro, indossando le vestigia dell'alterità per poterli supplire nella lotta personale alla conquista dei propri diritti. Per potersi battere in favore dei diritti animali è necessario innanzitutto individuare una campo d'indagine preciso e possedere i mezzi per dimostrarne la loro titolarità, riconoscendo però al tempo medesimo che si tratta di una faccenda unicamente umana e che nel sostituirci a loro ammettiamo di godere dell'accesso privilegiato a mezzi che loro non possiedono.
Occorre, a partire da questo interrogativo, chiarire una questione a proposito della titolarità dei diritti: l'uomo, in quanto specie, che tanto ha faticato per ottenere le libertà di cui oggi gode, è sempre stato titolare di diritti? Lo era anche prima che venissero universalmente sanciti per iscritto e riconosciuti universalmente con la "Dichiarazione d'indipendenza degli Stati Uniti d'America" prima e con la "Dichiarazione dei diritti dell'uomo e del cittadino" in seguito o non è forse possibile che la profonda necessità di quelle conquiste abbia creato un convergere di contemporaneità complementari, come se solo da quel momento in poi l'uomo avesse sempre avuto diritti, ma non prima?
L'illogicità dell'interrogativo rivela in sè l'involutezza della questione. Nessun uomo è in grado di dimostrare per sè la titolarità di un diritto alcuno (alla vita, allo studio, alla pensione, alla salute) a meno che non sia erede di una tradizione di lotte e scontri per la conquista delle proprie libertà. Se chiedessimo all'uomo di dimostrarci il possesso di autocoscienza o coscienza le sole parole non sarebbero sufficienti a confermarlo, e si renderebbe necessario procedere oltre. Tuttavia affermare che per riconoscere all'uomo diritto alcuno sia necessario sottoporlo ad analisi filosofico-scientifiche è un'assurdità, poichè ciò che gli è riconosciuto come sacro e inviolabile non è il risultato di un fredda e distaccata osservazione dei suoi processi fisiologici, della sua capacità di avere o meno una coscienza, un'autocoscienza o capacità di soffrire, ma, per dirla con Diamond, non è che il reflusso di una storia fatta di "acciaio, armi e malattie". È per conquistare indipendenza, pace, coesione e stabilità all'interno del gruppo che si è reso necessario sancire dei diritti, senza necessità alcuna di estenderli a chi era situato fuori dal cerchio giuridico di quella precisa nazione; le dichiarazioni di allora istituivano infatti i diritti dell'uomo e del cittadino, ma non di tutti gli uomini, bensì degli uomini e cittadini esclusivamente bianchi e occidentali, e nemmeno di tutti i cittadini, poichè la giustizia non era applicata equamente a tutti i livelli della società. Col tempo si sono compiuti progressi  notevoli in ambito giuridico verso l'allargamento e la tutela dei diritti che ha portato alla formazione di organi internazionali preposti a questo scopo, i cui membri sono tenuti ad operare le proprie scelta in maniera disinteressata e imparziale.

Non è l'avvenuto riconoscimento di un'uguaglianza biologica tra tutti gli uomini che ha reso i diritti (oggettivi o soggettivi, assoluti o relativi) uno statuto inviolabile, ma la necessità di mettere ordine all'interno del gruppo e stabilire una quiete e una coesione domestiche, trincerando le paure al di fuori dei confini riconosciuti: chi è dentro ha lottato o subito violenze che lo hanno reso titolare di quei diritti, chi è fuori deve dimostrarne la titolarità. L'abbraccio morale di chi crede di possedere i mezzi per stabilire chi è dentro e chi è fuori dal cerchio giuridico dei diritti è tanto più largo e ben disposto ad accogliere al suo interno le alterità biologiche, quanto più alto è il profitto che la comunità o il singolo legislatore può trarre dal loro benessere. Ciò non significa però che chi arriva a tracciare un margine morale, biologico o giuridico tra l'animale umano e non umano, lo faccia con l'intento dichiarato e limpido di mostrare questo proposito, ma, al contrario, selezionando (in maniera più o meno arbitraria) i mezzi e le qualità peculiari che occorre osservare in esso per arrivare a ciò, crea le condizioni che gli permettono di occultarlo, nascondendo il disinteresse per la questione dietro l'esteriorità della prassi scientifica o filosofica, a cui ci si attiene con troppa leggerezza in maniera passiva e acritica. Viceversa, chi procede a spron battuto dando per assodata l'importanza di vedere applicati i nostri arbitrari diritti a chiunque e che, partendo dalle proprie vibranti emozioni, sorvola qualsiasi dubbio arrivando a riconoscere nella questione animale una sacra causa nella quale erigersi a baluardo di fronte all'iniquità della ragione umana, nasconde dietro un adamantino e ardimentoso slancio morale ciò che lo scienziato nasconde, in una gabbia estrinseca di significati, dietro la sacralità dell'oggettivamente vero se dimostrabile: la mancanza di una riflessione profonda e compita su ciò che è la vita nella sua totalità. Appare perciò chiaro che è necessario liberarsi delle categorizzazioni procedurali di scienziati e filosofi che, come fece e continua a fare la tradizione religiosa, non esitano neanche un istante ad innalzare l'uomo al vertice del sistema vita, nutrendo una fede incrollabile nella sua razionalità, nella _téchne_, nella sua presunta attività spirituale e nella sua capacità di entificare il mondo riducendolo a oggetto d'indagine.

Com'è possibile notare riflettere sul non umano e più in generale sul bios nella sua globalità, richiede un lavoro preliminare su noi stessi, che ha come oggetto la nostra morale, le nostre credenze, abitudini e conoscenze; per usare le parole di Taylor: "dovrebbe aver luogo un profondo riordino del nostro universo morale. Dovremmo cominciare a guardare l'intera biosfera terrestre sotto una nuova luce". È necessario pertanto compiere uno sforzo e mettere da parte i pregiudizi, le affezioni e i modelli standardizzati e protocollari per arrivare a considerarci parte di un sistema olistico, organico e vivente, un sistema in cui la complessità strutturale e funzionale di un insieme non è spiegabile a partire dalla complessità strutturale delle parti aggregate che lo compongono, né a partire dalla totalità delle interrelazioni tra gli aggregati poichè se così fosse ritorneremmo a sostenere posizioni animaliste o ambientaliste deboli.

Se chiedessimo all'uomo di dimostrarci il possesso di un diritto alcuno questo si rifarebbe a nozioni arbitrariamente scelte come il possesso o meno di sensibilità, coscienza, autocoscienza o razionalità? Questi sono concetti che occorre definire con attenzione se si vuole evitare di escludere dal cerchio giuridico dei diritti umani alcuni casi margine. Ritengo sia necessario, al fine di deliberare sullo “status morale” degli animali altri-da-noi, come già detto, che questi termini vengano candeggiati da una severa trattazione metafisica, per evitare che sorgano difficoltà nell’attribuire a un essere vivente lo status di essere morale, a patto che ciò sia rilevante nel determinare il rispetto nei suoi confronti.


Un’esperienza raccontata da Peter Singer in _Ripensare la vita_ risulta in questo senso esemplare poiché ci permette di comprendere quanti e quali siano gli ostacoli da superare nel tentativo di estendere il campo della bioetica dalla medicina al mondo del bios, oltre a farci comprendere che quest'esigenza richiede, usando le parole di Taylor, un completo «riordino del nostro universo morale».
L'autore di _Liberazione animale_ fu invitato dall'Accademia americana di pediatria a dire la sua sulla “sacralità della vita umana” e sul comportamento deontologico da tenere di fronte a un bambino anencefalo. Nell'articolo pubblicato sulla rivista _Pediatrics_ Singer mette a confronto l'animale non umano e il bambino anencefalo affermando che, se ci basassimo sulla definizione di persona come «essere razionale e autocoscienze», il bambino anencefalo (ma potremmo considerare qualsiasi altra forma di marginalità, come la demenza senile), le cui funzioni intellettive a autocoscienti sono di gran lunga inferiori, se non uguali, a quelle di un animale non umano, non potrebbe essere considerato, al pari di questo, una persona, quindi detentore di qualsivoglia diritto, compreso il più fondamentale diritto alla vita. Il ragionamento è così evidentemente coerente da non poter essere messo in discussione, eppure questo non ha risparmiato alla redazione una montagna di lettere di protesta, dirette a Singer o al direttore stesso, contro la pubblicazione dell'articolo.
Cosa, dunque, ha così fortemente scandalizzato i lettori della rivista? I presupposti assunti in questo caso da Singer non sono quelli che lui stesso considera fondamentali nell'equazione morale, ma preconcetti accettati per convenzione o semplice abitudine. Non sopportiamo di vedere la nostra specie declassata, detronizzata e posta sullo stesso piano delle altre. Dimostriamo di possedere umanità se ad essere in pericolo è colui al quale l'idea stessa di umanità, che abbiamo arbitrariamente costruito e che furbescamente continuiamo ad aggiustare, si applica: ovvero _l'Homo Sapiens_. Siamo disposti a difendere le alterità solo se abbiamo garanzia che ciò lascerà inalterato il nostro concetto ontologico di mondo, nel quale vengono privilegiati l'individuo o la specie a seconda delle occasioni, ma sempre e comunque guardando alla specie _Homo_ come qualcosa di indiscutibilmente diverso dal resto.

Da un lato l'uomo viene considerato un essere morale in senso pieno, mentre dall’altro, nel determinare i principi che stanno alla base di un'etica di rispetto nei confronti della vita, i criteri di volta in volta adottati cambiano in funzione dell'uomo. Questo è il limite maggiore di una visione antropocentrica che enfatizza l'eccentricità dell'uomo. A questo proposito tornano utili alcune considerazioni di Roger Scruton. L'autore di _Gli animali hanno diritti?_ ci fa notare quanto sia vana la pretesa di estendere all'intero regno animale la stessa considerazione che riserviamo a noi stessi e ad altri individui della nostra specie, fatta eccezione per tutti gli animali (come quelli da compagnia) coi quali intessiamo un rapporto domestico e famigliare e stringiamo rapporti emotivi, portandoli a dipendere completamente da noi in quanto partecipi di un mondo che è ormai tutto per loro ma che non possono comprendere fino in fondo. Come se non bastasse tendiamo per natura a fare distinzioni di specie; alcuni animali attraggono la nostra attenzione più di altri. Gli insetti e i pesci ci lasciano solitamente indifferenti e loro ricambiano con la stessa indifferenza le nostre mancate attenzioni. Come possiamo sostenere che essi abbiamo sensazioni e percezioni, che stringano con l'ambiente una relazione di reciproco scambio in vista di una risposta adattiva, che abbiano dunque la capacità di fare esperienza vivente?
Che essi siano senzienti è facile dimostrarlo, ma la forma sotto la quale gli esseri viventi ci si presentano sembra avere un peso considerevole nello stabilire i nostri doveri nei loro confronti. La valutazione dello statuto ontologico altrui sembra tener conto della specie d'appartenenza, della forma e delle dimensioni. In materia di sentimento simpatetico verso ciò che è altro da me le dimensioni e l'aspetto sembrano avere un peso considerevole. Come direbbe giustamente Tom Regan, anche se bisogna leggere quest'affermazione in una chiave totalmente diversa da quella di Scruton, siamo per natura specisti, a tal punto che sembra essere impossibile abbandonare del tutto l’enfatizzazione prospettica con la quale osserviamo il mondo.
Questo nostro modo di affrontare la questione animale, qualora venga sistematicamente applicato con l'obiettivo di dimostrare la superiorità dell'uomo, poggia sulla presunta “sacralità della vita umana”. Chi ha sostenuto e sostiene tutt'ora una concezione teologica del mondo adotta questo criterio, una credenza che al pari dell’antropocentrismo viene fatta propria da chi sostiene, più o meno apertamente, che tra gli animali umani e non umani vi sia una differenza non semplicemente quantitativa ma qualitativa. La vita mentale degli uomini non è, per molti filosofi e ricercatoti, solo strutturalmente diversa da quella degli animali non umani, ma presenta differenze incommensurabili in termini evolutivi. Essi sostengono infatti che non vi sia tra le alterità non umane e l'uomo un continuum comportamentale e cognitivo che ci permetta di ricostruire una filogenesi almeno in parte comune alle diverse specie animali. L'uomo, da questo punto di vista, è e rimane nell'evoluzione un _unicum_ almeno in parte estraneo alle dinamiche del _bios_, e questo appare con limpida chiarezza quando vengono sollevate questioni morali che riguardano il “sistema vita” nella sua interezza. Se ci si pone l'obbiettivo di estendere la sacralità della vita a tutto ciò che è vivo, ci si scontra inevitabilmente con le ipocrisie di un'etica che vuole salvaguardare ad ogni costo ciò che di sacro, nell'uomo, esiste solo come residuo ideale della tradizione antropocentrica.

Luca Amato
___

Riferimenti Bibliografici:

* G. Sabatucci e V. Vidotto, Il mondo contemporaneo dal 1848 a oggi, Roma-Bari, Laterza, 2014 [1. Ed., 2004]

* Donella H. Meadows, Dennis L. Meadows, Jorgen Randers, William W. Behrens III, The Limits to Growths, Universe Books, 1972

* http://www.enea.it/it/centro-ricerche-casaccia/storia-del-centro

* Our Common Future, in Report of The World commission on environment and development, London, Oxford University Press, 1987

* World Summit on Sustainable Development, WSSD o ONG Earth Summit 2002, Johannesburg, South Africa, dal 26 Agosto l 4 Settembre 2002

* http://eur-lex.europa.eu/legal-content/IT/TXT/uri=URISERV%3Al28102

* http://www.legambiente.it/sites/default/files/docs/statuto_nazionale_di_legambiente_onlus.pdf

* http://awsassets.wwfit.panda.org/downloads/documento_assemblea.pdf

* GLiPHA, Statistiche del 2007

* Paul W. Taylor, “The Ethics of Respect for Nature”

* Roger Scruton, Gli animali hanno diritti?, trad. it. di Daniela Damiani, Milano, Raffaello Cortina, 2008

* Peter Singer, Ripensare la vita. La vecchia morale non serve più, Trad. it. di Stefano Rini, Milano, Il Saggiatore, 1996
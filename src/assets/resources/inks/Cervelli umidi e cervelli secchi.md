## L'intelligenza come proprietà emergente

### Cos’è l’intelligenza?

Questa è la prima domanda cui dobbiamo rispondere se vogliamo parlare di Intelligenza Artificiale, a meno che non dichiariamo in anticipo e con le dovute cautele che qualunque cosa si riesca ad ottenere artificialmente sia qualcosa di completamente diverso dall’intelligenza come noi la intendiamo.

Anche in questo caso il problema persiste. Cosa intendiamo col termine intelligenza? Ad oggi non abbiamo una risposta esaustiva a questa domanda, nonostante si sia dibattuto a lungo, in ogni ambito, per giungere a una definizione, se non permanente, almeno provvisoria e convincente.
Ritengo che questo sia il luogo adatto per avanzare un’idea, in realtà non troppo nuova, che non ambisce ad essere una definizione e che forse proprio per questo motivo può essere utile.

Ritengo si possa ragionevolmente sostenere che l'intelligenza sia una _proprietà emergente_. Ciò, ben inteso, non costituisce una definizione di intelligenza, ma solo un'indicazione del modo in cui essa può manifestarsi.
Cos’è una proprietà emergente? È una funzione, o capacità di agire e reagire, i cui poteri non sono la semplice somma (risultante) delle proprietà delle parti che compongono l’intero.
Nel nostro caso l'organismo vivente costituisce l'intero, e la sfera sfaccettata e complessa della  nostra contestualità comportamentale le proprietà (capacità di agire e reagire) dell'organismo.

Tutti gli stati mentali (intelligenza, razionalità, sentimenti, stati d’animo, consapevolezza, coscienza ecc. ecc.), per intenderci, sono proprietà emergenti. Proprietà emergenti sono anche, ad esempio, tutte le qualità note dei composti chimici. Prendiamo il comune sale da cucina (NaCl). La salinità del sale è infatti una proprietà che non può essere ricavata per induzione dalla qualità dei suoi elementi presi singolarmente. Solo una volta che cloro e sodio si sono uniti a formare un composto possiamo sapere cosa effettivamente sia la salinità.
Tuttavia, dire che una proprietà è emergente non significa dire che sia arbitraria. Per ogni medesima conformazione della materia si hanno le medesime proprietà, ma queste possono essere riconosciute solo attraverso il confronto con un composto già noto. Solo dopo aver avuto esperienza del fatto che NaCl ha la proprietà della salinità, possiamo avere la certezza che ogni qualvolta questi due elementi si uniranno avranno tale proprietà.
Il problema è dunque stabilire quali saranno i poteri funzionali di una conformazione inedita, nuova, della materia.

Diversamente, possiamo sapere a priori quale sarà il risultato, ad esempio, dell’operazione algebrica “1+1”. La costruzione dell’intera matematica si fonda esattamente su questo concetto: qualunque operazione, dalla più semplice alla più complessa, ha come esito un _risultato_ (“2”) che è esattamente (“=”) la somma delle parti che compongono l’intero (“1+1”). Se volessimo sostenere che il risultato di una somma algebrica sia emergente anziché risultante, dovremmo sforzarci di dimostrare che 1+1 non fa 2 ma 3. Ovvero che il risultato contenga un valore ulteriore (emergente) rispetto alla semplice somma dei due operandi. Non fanno eccezione le operazioni coi numeri irrazionali (trascendenti, grandezze incommensurabili) né i calcoli probabilistici e di natura stocastica. Prova ne è che qualunque operazione, anche la più complessa, può essere ricondotta a una semplice somma algebrica.
Il problema sollevato qui brevemente è più ampio di quanto possa sembrare e costringe a una riflessione attorno alla natura della materia nella quale in questo articolo preferisco non addentrarmi.
Quando si parla di composti chimici ed operazioni semplici non ci sono problemi; Siamo tutti ben disposti ad accettare che sì, in natura esistono proprietà emergenti e che sì, queste sono distinte dalle proprietà risultanti.

### Quali sono le implicazioni del concetto di proprietà emergente applicato alla vita?

Torniamo al problema dell'intelligenza artificiale. Il proposito dei ricercatori è quello di riprodurre artificialmente l’intelligenza umana (cioè la sola di cui possiamo avere esperienza diretta - teniamoci stretta questa informazione) nel senso più ampio del termine? Ai massimi livelli di complessità ciò che si vuole ottenere è un sistema intelligente che possieda coscienza, unità di specie, consapevolezza, razionalità, emozioni, valori morali ecc ecc. È possibile "ottenerlo"?
Se prendiamo sul serio il concetto di proprietà emergente si, ma a patto di riformulare il precedente quesito. Facciamo un passo alla volta.

Se siete scettici sul fatto che qualcosa come una macchina possa sviluppare valori morali ed emozioni, chiedetevi questo: perché qualcosa come l’intelligenza dovrebbe emergere in quella determinata conformazione della materia che chiamiamo uomo e non invece in quella che chiamiamo macchina? Perché gli stati mentali dovrebbero essere prerogativa esclusiva delle entità a base di carbonio e non di quelle a base di silicio o codice binario? Esistono motivi validi per ammettere che sia possibile trovarne i segni manifesti solo nei cervelli umidi e non nei cervelli secchi?
Il problema della coscienza è proprio questo. L’uomo, come ogni altra entità vivente, è formato da atomi che formano molecole che formano cellule che prese singolarmente non svolgono altra funzione se non quella che ha concesso loro di mantenersi e riprodursi nel tempo. Possiamo, prendendo in prestito la parole di Lawrence E. Johnson, definire un organismo vivente come «un sistema aperto termodinamicamente dissipativo capace di auto-organizzarsi ed auto-mantenersi in equilibrio con l'ambiente per mezzo di un alto livello di risposte omeoretiche» [Lawrence E. Johnson, _A Life-Centered Approach to Bioethics: Biocentric Ethics_, Cambridge University Press, 2011]. Su cosa sia un'entità biologica, in effetti, c'è poco di più da sapere. Com’è possibile, allora, che sotto una determinata unità formale queste colonie cellulari siano capaci di produrre qualcosa come la _Divina Commedia_ di Dante, la _Nona sinfonia_ di Beethoven, la _Teoria della relatività_ di Einstein o la _Notte stellata_ di Van Gogh?
Dobbiamo accettare che il problema dell'emergere della coscienza nelle entità viventi sia senza soluzione? Se è così, come possiamo aspirare a costruire un sistema che presenti tali caratteristiche?
Conosciamo alla perfezione il funzionamento fisico-chimico del cervello, e tuttavia non abbiamo la minima idea di come questo abbia condotto a una serie di fatti che non possiamo fare a meno di descrivere in termini di stati mentali, ovvero attraverso categorie che si lasciano alla spalle qualunque descrizione fisico chimica del proprio funzionamento, per aprire un mondo di significati semantici condivisi tra i membri della specie.
Se io allungo la mano per afferrare qualcosa sto compiendo un gesto intenzionale e con uno scopo preciso. Se qualcuno mi chiedesse perché ho allungato il braccio la risposta sarebbe "per afferrare quella cosa" e non "perché nell'area 10 di Brodmann si è attivato un potenziale di preparazione che 500 ms prima che divenissi cosciente del gesto ha determinato l'atto compiuto". Su questa seconda affermazione si potrebbe aprire un dibattito infinito. A noi, in questo luogo, interessa questo. La seconda affermazione offre una descrizione dell'accaduto ma non lo spiega, non dice nulla sul perché abbiamo compiuto quel gesto. Prova ne è che nessuno di noi userebbe questa seconda proposizione in risposta a quella domanda. Tutti noi risponderemmo utilizzando categorie che riguardano la sfera del mentale e non dei processi fisici suvvenienti. Per spiegare un'azione come questa devo necessariamente tirare in gioco il fine che intendevo raggiungere con quel gesto. Tutti noi spieghiamo gesti che hanno un'origine fisiologica attraverso categorie appartenenti alla sfera della volontarietà (scopi, desideri, credenze, intenzioni ecc. ecc.), e questo ha perfettamente senso se consideriamo la volontà una proprietà emergente. Una proprietà degli organismi le cui capacità non possono essere spiegate mediante la descrizione fisico-chimica delle proprietà delle parti che compongono l'intero organismo.
Ogni volta che spieghiamo un gesto volontario è come se dicessimo: «ciò che ho fatto ha un'origine fisiologica precisa, ma l'ho fatto _perché_ _intendevo/desideravo/credevo che/volevo»_.

Questa riflessione sulle proprietà emergenti e sul rapporto tra eventi mentali ed eventi cerebrali è  a mio parere assai utile per le ricerche sull'intelligenza artificiale.
Al contrario di quanto comunemente si crede, vi è una dipendenza del processo fisico-chimico dallo stato mentale, e non viceversa. Se si vuole sapere quale stato mentale corrisponde a un determinato evento cerebrale, è necessario prima di tutto saper riconoscere uno stato mentale. Infatti, qualunque correlazione tra evento cerebrale ed evento mentale dipende dal _report_ del soggetto che in prima persona può rendere conto di ciò che sta coscientemente provando mentre si osserva la sua attività cerebrale. Non a caso qualunque ricerca sul funzionamento fisico-chimico del cervello richiede la presenza di un soggetto attivo, cosciente e capace di rendere conto, in termini di stati mentali, di ciò che sta facendo nel momento in cui lo sta facendo. Sappiamo che la frequenza del rosso è compresa tra i 400 e i 484 THz. Se (come è successo) a un soggetto senza nessun danno cerebrale viene mostrata un'onda che vibra a questa frequenza, e il soggetto afferma di non vedere il rosso, ma il blu, quale dei due dati va rivisto? Il fatto che la frequenza del rosso sia compresa tra i 400 e i 484 THz, o il fatto che il soggetto non vede il rosso ma il blu? Se il soggetto vede blu, vede blu, e questo è un fatto che va spiegato alla luce dei modelli teorici precedenti. Il fatto che il soggetto veda blu anzi che rosso, deve spingerci a credere che forse c'è qualcosa del comportamento della luce o del funzionamento del cervello che ancora non sappiamo, e non che il soggetto è in qualche modo "difettoso". Se gli scienziati procedessero sempre in questo secondo modo, non avremmo progresso alcuno.
Senza un resoconto del soggetto in termini di stati mentali e di esperienza soggettiva, cade qualsiasi possibilità di attribuire agli eventi cerebrali un significato, e vengono meno le basi da cui partire per costruire qualcosa che possa ambire a manifestare gli eventi mentali che noi tutti conosciamo per esperienza diretta.
Gli eventi fisici, infatti, non hanno alcun significato semantico, ma solo un significato fisico: non significano altro se non ciò che sta accadendo in quel momento, in quel luogo. Gli stati mentali hanno invece un significato semantico che si definisce in relazione a una costellazione di altri significati. Questa caratteristica degli stati mentali è riscontrabile in tutte le entità viventi con le quali riusciamo a stabilire un contatto empatico.
I gesti che un gatto compie durante la giornata non sono il prodotto irriflesso di un ingranaggio oliato e ben funzionante. Sono gesti che necessitano di un interpretazione per essere compresi. Potremmo comprenderli quasi fino in fondo solo se il gatto potesse comunicarci direttamente (_report_ del soggetto) ciò che pensa mentre compie un gesto.
Ovviamente, tanto noi quanto i nostri gatti siamo principalmente corpi fisici che rispondono a leggi fisiche precise, ed è proprio per questo motivo che appare stupefacente il manifestarsi di attività, comportamenti ed eventi mentali (come il linguaggio) che non possono essere spiegati esclusivamente in termini fisico-chimici. Identificare infatti la sede dell'attività linguistica nell'area di Broca e, in parte, in quella di Wernicke, non è affatto una spiegazione dell'atto linguistico. Così come la lunghezza d'onda compresa tra 450 e 475 nm non ci dice nulla del colore blu, non lo spiega. Non è infatti possibile sapere quale sia il correlato della lunghezza d'onda pari a 450 nm se non abbiamo esperienza del colore corrisponde a tale porzione dello spettro visibile. L'esperienza diretta di una qualità precede e fonda qualunque sua descrizione in termini fisico chimici. Lo stesso vale per l'intelligenza e gli stati mentali. (Per un ulteriore riflessione attorno al problema del rapporto tra volontà e natura cliccate [qui](http://www.inkpot.it/2017/04/09/libera-volonta-e-natura/#more-241)).

Di fatti, anche chi si occupa di intelligenza artificiale parte dalla descrizione in termini mentali dei comportamenti umani, e spera di riprodurli artificialmente simulando i processi fisico chimici che ne sono alla base. È questo che, in un certo senso, viene messo alla prova col test di Turing: la capacità di simulare, a partire da una base inorganica, la volontarietà dell'atto linguistico. Quanto più questo apparirà semanticamente variegato, tanto più un _soggetto_ sarà indotto a _sostenere_ di dialogare con un umano, anzi ché con una macchina.
È evidente che, prima di poter riprodurre qualcosa, occorre saperlo riconoscere e descrivere per come si manifesta, per come appare. Se non credessimo che qualcosa come la coscienza esistesse, il problema dell'intelligenza artificiale non si porrebbe affatto, poiché verrebbe a mancare l'esito a cui si vuole giungere. Esito che conosciamo solo ed esclusivamente per come si manifesta e che sappiamo descrivere prima di tutto in termini di stati mentali (comportamenti vissuti in prima persona). Non è affatto un caso che, affinché sia possibile rendersi conto dell'emergere della coscienza in un sistema intelligente, è necessario che quel sistema sia in grado di "comunicare" ciò che prova in quel momento. Ciò significa, tradotto, che la macchina sia in grado di mostrarci che in quel momento si sta verificando qualcosa che va _oltre_ ciò che accade a livello delle sue componenti elettroniche. È proprio superando (in un certo senso trascurando) il fatto di esistere come insieme di componenti elettroniche che rispondono a determinate leggi fisiche che una macchina può dimostrarci di avere coscienza.
Non importa  quale sia il processo che ha condotto a quel risultato, ciò che conta è il risultato, ed è a partire da questo che si costruisce retrospettivamente qualcosa che sia in grado di ottenerlo. Facciamo x per ottenere y. È lo scopo y ad essere tenuto fermo, e i mezzi x variano in funzione di esso.
Ancora una volta è il _report_ in prima persona del soggetto cosciente a dimostrarne l'esistenza di qualcosa come la coscienza. La teoria descrive l'esperienza attraverso un modello, ma è l'esperienza che spiega la teoria, non viceversa. Per tanto, potremmo dire di aver di fronte a noi un sistema intelligente solo quando questo di sua spontanea volontà compierà un gesto che ha un significato semantico (e non riducibile ai processi fisico-chimici sottostanti) inedito, una sorta di fuori programma. In altre parole, una proprietà emergente.
Dunque, benché apparentemente l'informatica (quasi tutti gli informatici sono anche fiscalisti) sembri negare l'esistenza di qualcosa come la coscienza, ne è irrealtà la più accanita sostenitrice e inseguitrice.

### Come procedere all'inseguimento della coscienza?

Si pensa che, riproducendo (in maniera più o meno fedele) i processi fisico chimici del nostro cervello, sarà possibile (e in un certo senso è già accaduto) ottenere qualcosa come la coscienza. Il problema è che non esiste una correlazione 1:1 tra processi cerebrali e stati mentali.
Per ogni stato mentale possono esistere un'infinita combinazione di processi fisico-chimici sottostanti. Sappiamo, attraverso la _Brain Imaging_ e la fMRI (risonanza magnetica funzionale), che ogni singolo gesto coinvolge l'intera area cerebrale, con maggiore intensità in un'area piuttosto che in un altra. Questo ci permette di identificare, in maniera più o meno precisa, il ruolo svolto da ciascuna area del cervello, ma siamo distanti dall'identificare una corrispondenza univoca tra stato mentale e processo fisico-chimico sottostante.
Tuttavia, gli informatici non sono così ingenui da credere che qualcosa come la coscienza (il cui emergere sembra impossibile da spiegare nelle entità viventi) possa essere programmato o ottenuto per semplice assemblaggio di parti meccaniche. Sanno benissimo che, se si vuole ottenere un sistema intelligente, è necessario costruire un'insieme di processi, ognuno dei quali svolga una funzione elementare precisa, e sperare che col tempo si manifesti quel macrocosmo di stati mentali che riuniamo convenzionalmente sotto il nome di coscienza.
Tuttavia, se accettiamo che l’intelligenza sia una proprietà emergente, non solo c’è la possibilità che si manifesti in una determinata conformazione della materia che non abbiamo previsto, ma c’è anche il rischio che qualora si manifesti lo faccia in forme che non siamo in grado di riconoscere.
È possibile che un cervello secco (così amo chiamarlo) manifesti uno stato di coscienza e consapevolezza che, in mancanza di un sistema di significati condivisi, non sia in grado di comunicare, rendendoci impossibile riconoscerlo. Non sarebbe strano se un sistema nel quale è emersa la coscienza, arrivasse a sviluppare un proprio linguaggio e un proprio sistema di valori con i mezzi che ha a disposizione, esattamente come è accaduto attraverso il meccanismo della speciazione. Ogni specie infatti ha sviluppato un proprio linguaggio, delle proprie caratteristiche e una propria specifica intelligenza che gli ha permesso di giungere fino a qui.

### Altre questioni.

C'è poi un altro aspetto che voglio solo menzionare e che meriterebbe un articolo a parte, quello giuridico.
Sono un gran sostenitore dell'antispecismo, ed è per questo che l'idea che qualcosa come la coscienza emerga in entità che non sono a base di carbonio non mi spaventa, così come non mi spaventa riconoscere che tutte le altre specie animali giunte fin qui attraverso i millenni non hanno nulla da invidiare a noi in termini di intelligenza. Sapere che possano esistere entità capaci di "superarci" in tutto non mi priva di quella sacralità che abbiamo ingiustamente e per troppo tempo attribuito esclusivamente all'uomo.
Inoltre, se dovessimo riuscire a costruire un androide pienamente intelligente, dovremmo riconoscergli lo statuto di persona. Sarebbe infatti contraddittorio aspirare a creare una personalità complessa, giovarci di averlo fatto e poi negargli lo statuto di persona, coi i suoi doveri e i suoi diritti fondamentali.

Per questo ritengo che ogni ricercatore che aspiri a creare un sistema intelligente, dovrebbe essere umanamente antispecista

Come generalmente faccio, pongo alla fine dell'articolo una serie di quesiti che spero possano incuriosire e aprire ulteriori dibattiti.
In questo articolo c'è un presupposto di fondo: il cervello è la sede di ciò che chiamiamo coscienza e la dimensione corporea è trascurabile in fase di elaborazione dell'informazione. Su questo si potrebbe dibattere a lungo, ed è forse proprio questo che mi spinge a credere che qualora qualcosa come la coscienza emergerà in un sistema inorganico, potrà farlo in forme che non siano immediatamente riconoscibili.